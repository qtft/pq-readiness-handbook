(intro)=
# คู่มือการเตรียมความพร้อมเพื่อเข้าสู่ยุคควอนตัมสำหรับองค์กรไทย
**Post-Quantum Readiness Handbook for Thai Organizations**

ในอดีตคอมพิวเตอร์ควอนตัม (Quantum Computer) เคยเป็นเพียงทฤษฎีและการทดลองในห้องปฏิบัติการ แต่ปัจจุบัน หลายประเทศได้มีการพัฒนาเทคโนโลยีนี้อย่างจริงจังมากขึ้น และมีความเป็นไปได้ที่จะมีการนำมาใช้งานเชิงพาณิชย์ในอีกไม่กี่ปีข้างหน้า สิ่งที่จะเกิดขึ้นและเป็นสิ่งที่น่ากังวลคือ คอมพิวเตอร์ควอนตัมมีความสามารถในการถอดรหัสลับข้อมูลที่สูงกว่าคอมพิวเตอร์ในยุคปัจจุบันอย่างมาก ทำให้อัลกอริทึมการเข้ารหัสลับข้อมูลที่ใช้อยู่ในปัจจุบันมีความเสี่ยงในการถูกถอดรหัสลับสูงและอาจไม่สามารถใช้ปกป้องข้อมูลในเครือข่ายระบบคอมพิวเตอร์ได้อีกต่อไป

คู่มือฉบับนี้เป็นความพยายามในการนำเอาเทคโนโลยีการสื่อสารและการเข้ารหัสลับที่มีความสามารถต้านทานการโจมตีโดยใช้การประมวลผลของคอมพิวเตอร์ควอนตัมเพื่อใช้ทดแทนหรือทำงานร่วมกันกับอัลกอริทึมการเข้ารหัสลับที่ใช้อยู่ในปัจจุบัน การมาถึงของคอมพิวเตอร์ควอนตัมมีแนวโน้มพร้อมใช้งานได้อย่างรวดเร็วจนคาดไม่ถึง แต่การเตรียมความพร้อมในการเปลี่ยนผ่านเทคโนโลยีการเข้ารหัสลับแบบเดิมไปสู่เทคโนโลยีการเข้ารหัสลับแบบใหม่ เป็นเรื่องที่ต้องใช้เวลา ซึ่งอาจไม่ทันต่อการเผชิญหน้ากับคอมพิวเตอร์ควอนตัมที่จะมาถึง โดยบริษัท ควอนตัม เทคโนโลยี ฟาวเดชั่น (ประเทศไทย) จำกัด จัดทำคู่มือฉบับนี้ เพื่อเสนอเป็นข้อมูลให้ผู้ที่มีส่วนเกี่ยวข้องทุกภาคส่วนได้ร่วมพิจารณา และเตรียมความพร้อมในการรับมือกับความท้าทายที่จะเกิดขึ้นในอนาคตอันใกล้นี้ หวังเป็นอย่างยิ่งว่า ข้อมูลที่ได้นำเสนอนี้จะเป็นประโยชน์ต่อท่านและหน่วยงาน ไม่มากก็น้อย