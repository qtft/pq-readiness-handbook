# บทสรุป

คู่มือการเตรียมความพร้อมเพื่อเข้าสู่ยุคควอนตัมสำหรับองค์กรไทย (Post-Quantum Readiness Handbook for Thai Organizations) ฉบับนี้นำเสนอภาพรวมของการเปลี่ยนผ่านขององค์กรสู่ยุคควอนตัมอย่างเป็นระบบ ตั้งแต่การทำความเข้าใจพื้นฐานของคอมพิวเตอร์ควอนตัม ภัยคุกคามที่มีต่อระบบรหัสลับแบบดั้งเดิม ไปจนถึภัยคุกคามประเภท Harvest Now, Decrypt Later ที่แสดงให้เห็นว่าความเสี่ยงจากคอมพิวเตอร์ควอนตัมต่อองค์กรในประเทศไทยไม่ใช่เรื่องไกลตัว โดยเฉพาะองค์กรที่ต้องจัดเก็บข้อมูลสำคัญให้เป็นความลับเป็นระยะเวลานาน (long-term confidentiality) เช่น ข้อมูลทางการทหาร ข้อมูลสุขภาพ ข้อมูลทางการเงิน หรือความลับทางธุรกิจ ซึ่งอาจเป็นเป้าหมายในการโจมตีโดยผู้ไม่หวังดีที่อาจจัดเก็บข้อมูลไว้ขณะนี้เพื่อถอดรหัสในอนาคต

คู่มือฯ ฉบับนี้ให้รายละเอียดเกี่ยวกับเทคโนโลยี Post-Quantum Cryptography (PQC) และ Quantum Key Distribution (QKD) ซึ่งเครื่องมือในการรับมือภัยคุกคามจากคอมพิวเตอร์ควอนตัม โดย PQC เป็นอัลกอริทึมระบบรหัสประเภทใหม่ที่ทนทานต่อการโจมตีจากคอมพิวเตอร์ควอนตัมและสามารถนำไปใช้กับโครงสร้างพื้นฐานดิจิทัลที่มีอยู่ได้ ในขณะที่ QKD  ใช้หลักการฟิสิกส์ควอนตัมเพื่อสร้างการแลกเปลี่ยนกุญแจรหัสลับ (Key Establishment) ที่สามารถตรวจจับการดักฟังได้ ทั้งสองแนวทางมีจุดแข็ง ข้อจำกัด และบริบทการใช้งานต่างกัน การตัดสินใจเลือกใช้จึงควรอิงกับความเสี่ยง โมเดลภัยคุกคาม งบประมาณ และข้อกำหนดเชิงปฏิบัติการขององค์กร

นอกจากนี้คู่มือฯ นำเสนอมุมมองเชิงสถานการณ์ (situational awareness) ในปัจจุบัน และ ได้เสนอกรอบคิดอย่าง Mosca’s theorem การประเมินความน่าจะเป็นและกรอบเวลาของภัยคุกคามจากคอมพิวเตอร์ควอนตัม รวมถึงแนวทางการพัฒนามาตรฐาน นโยบาย และ ธรรมาภิบาล (governance) ในระดับนานาชาติ เพื่อช่วยให้องค์กรสามารถประเมินความเสี่ยงและตัดสินใจเชิงกลยุทธ์ได้ โดยไม่ตื่นตระหนกจนเกินไป แต่ก็ไม่เพิกเฉยต่อความเสี่ยง

จากนั้นคู่มือฯ นำเสนอแนวทางการเตรียมความพร้อมเชิงปฏิบัติสำหรับองค์กร ได้แก่ การจัดทำ roadmap และ checklist สำหรับการเปลี่ยนผ่านไปสู่ยุคควอนตัม การจัดทำรายการสินทรัพย์ทางสารสนเทศ (IT Assets Inventory) ซึ่งรวมถึง รายการข้อมูล (Data Inventory) และ รายการสินทรัพย์ระบบรหัสลับ (Crypto Assets Inventory) การจัดทำทะเบียนความเสี่ยง (Risk Register) และ การเสริมสร้างความคล่องตัวในการเปลี่ยนแปลงระบบรหัส (Crypto Agility) 

สาระสำคัญของคู่มือฯ​เล่มนี้ คือ การเตรียมพร้อมสำหรับยุคควอนตัมนั้นไม่ใช่ “โครงการอัปเกรดครั้งเดียว” แต่เป็นความสามารถเชิงองค์กร (organizational capability) ที่ต้องพัฒนาอย่างต่อเนื่อง และในระยะยาว โลกอาจไม่ได้มี “อัลกอริทึมสุดท้ายที่ปลอดภัยตลอดไป” แต่จะเข้าสู่ยุคที่ระบบต้องออกแบบมาเพื่อเปลี่ยนแปลงได้สม่ำเสมอและรวดเร็ว ทำให้องค์กรที่มีโครงสร้างพื้นฐานยืดหยุ่น มีกระบวนการบริหารความเสี่ยงของระบบสารสนเทศที่ดี และ ติดตามวิวัฒนาการของเทคโนโลยีอย่างต่อเนื่อง จะมีความได้เปรียบในและเติบโตอย่างยั่งยืนในยุคควอนตัม