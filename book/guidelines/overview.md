# แนวปฏิบัติการเตรียมความพร้อม

การคาดการณ์ระยะเวลาและทรัพยากรที่ต้องใช้เพื่อเตรียมความพร้อมสำหรับยุคควอนตัม อาจเป็นเรื่องยาก ทั้งนี้ องค์กรสามารถศึกษาตัวอย่างการเปลี่ยนแปลงโพรโทคอลระบบรหัสลับของระบบสารสนเทศในอดีต เพื่อใช้เป็นกรอบระยะเวลาและงบประมาณอ้างอิงเบื้องต้น

กรณีศึกษาหนึ่งในอดีต คือ การเปลี่ยนมาตรฐานของโพรโทคอลกุญแจระบบรหัสลับแบบกุญแจสมมาตร โดยในอดีตอัลกอริทึมประเภท Data Encryption Standard (DES) เคยได้รับการรับรองว่าเป็นมาตรฐานในปี พ.ศ. 2519 ทว่าต่อมา DES ถูกโจมตีและถูกถอดรหัสลับได้ในช่วงทศวรรษ 2530 จึงถูกยกเลิกการรับรองว่าเป็นมาตราฐานเมื่อปี พ.ศ. 2548 และถูกแทนที่ด้วยอัลกอริทึมประเภท Triple Data Encryption Standard (3DES) จากนั้น ในปี พ.ศ. 2544 หน่วยงาน NIST ได้แนะนำอัลกอริทึมประเภท Advanced Encryption Standard (AES) เป็นมาตรฐานแทน โดยการศึกษาจากบริษัท Boston Consulting Group (BCG) พบว่าบางองค์กรใช้เวลานานมากถึง 20 ปี ในการเปลี่ยนอัลกอริทึมระบบรหัสลับจากประเภท DES และ 3DES มาเป็น AES

ทั้งนี้ ผู้เชี่ยวชาญได้ประมาณการณ์เวลาที่องค์กรต้องใช้ในการเปลี่ยนแปลงระบบรหัสลับให้เป็น PQC ในกรอบระยะเวลาที่ใกล้เคียงกันกับข้างต้น คือประมาณ 5 – 20 ปี ดังนั้น องค์กรควรจะเริ่มต้นการเปลี่ยนแปลงระบบสารสนเทศให้มีความปลอดภัยต่อการโจมตีจากคอมพิวเตอร์ควอนตัมแต่เนิ่น ๆ