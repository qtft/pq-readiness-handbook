# การเตรียมความพร้อมสำหรับยุคควอนตัมในระดับองค์กร

การเปลี่ยนผ่านสู่ Post-Quantum Cryptography (PQC) ไม่ได้เป็นเพียงประเด็นทางเทคนิคเท่านั้น แต่ยังเป็นความท้าทายด้านการปฏิบัติตามข้อกำหนด (Compliance) ที่องค์กรต้องบริหารจัดการอย่างเป็นระบบ ทั้งในมิติของกฎหมาย มาตรฐานสากล และกรอบกำกับดูแลด้านความมั่นคงปลอดภัยทางสารสนเทศ อุตสาหกรรมซอฟต์แวร์จำเป็นต้องมั่นใจว่าการออกแบบ การพัฒนา และการนำคริปโตกราฟีไปใช้งานสอดคล้องกับข้อกำหนดที่เกี่ยวข้อง เช่น NIST, FIPS และ ISO/IEC เพื่อหลีกเลี่ยงความเสี่ยงด้านความมั่นคงปลอดภัย การดำเนินธุรกิจ และความเชื่อมั่นของผู้มีส่วนได้ส่วนเสีย

แนวทางด้านการปฏิบัติตามข้อกำหนดในบริบทของ PQC จึงต้องครอบคลุมทั้งการติดตามความเสี่ยงอย่างต่อเนื่อง การตรวจสอบความถูกต้องของการนำไปใช้งาน และกลไกธรรมาภิบาลที่ชัดเจน เพื่อรองรับการเปลี่ยนแปลงของภัยคุกคามและวิวัฒนาการของมาตรฐานคริปโตกราฟี ส่วนนี้มุ่งนำเสนอกรอบการดำเนินงานที่ช่วยให้องค์กรซอฟต์แวร์สามารถฝัง Compliance เข้ากับกระบวนการพัฒนาและปฏิบัติการ (secure-by-design และ compliance-by-design) พร้อมทั้งรักษาความยืดหยุ่นในการปรับตัวตามมาตรฐานและข้อกำหนดใหม่ในอนาคต

(preparation-steps)=
## ขั้นตอนการเตรียมความพร้อม
โดยมีแนวปฏิบัติการเตรียมความพร้อมมีขั้นตอนการดำเนินงานโดยสังเขป ดังนี้

1. __จัดทำแผนงาน__ : กำหนดบุคลากรที่มีความรู้ความสามารถให้ดำเนินการพัฒนาแผนงาน (Roadmap) เพื่อการเตรียมความพร้อมขององค์กรต่อภัยคุกคามจากคอมพิวเตอร์ควอนตัม โดยบุคลากรที่เหมาะสมต่อการพัฒนาแผนงานไม่จำเป็นต้องมีความเชี่ยวชาญด้านเทคโนโลยีควอนตัม ทั้งนี้ การเริ่มต้นจัดทำแผนงานแต่เนิ่น ๆ จะช่วยทำให้กระบวนการเปลี่ยนแปลงเทคโนโลยีมีความราบรื่น อีกทั้งทำให้องค์กรสามารถประเมินค่าใช้จ่ายที่ต้องใช้ในการลงทุน

2. __เสริมสร้างความตระหนักรู้__ : ดำเนินการศึกษาเทคโนโลยีที่เกี่ยวข้อง รวมถึงเสริมสร้างความตระหนักรู้เกี่ยวกับภัยคุกคามจากคอมพิวเตอร์ควอนตัมให้แก่บุคลากรในแผนกต่าง ๆ ขององค์กร เช่น การให้ความรู้ความเข้าใจแก่แผนกฝ่ายจัดซื้อจัดจ้าง เพื่อให้เจ้าหน้าที่ที่เกี่ยวข้องเลือกใช้ซอฟต์แวร์หรือฮาร์ดแวร์ที่มีข้อกำหนดด้านความปลอดภัยต่อการโจมตีโดยคอมพิวเตอร์ควอนตัม

3. __กำหนดหน้าที่ความรับผิดชอบ__ : มอบหมายความรับผิดชอบให้กับเจ้าหน้าที่ในแต่ละส่วนงานที่เกี่ยวข้องกับการเตรียมความพร้อม ทั้งนี้ ม้ว่าองค์กรจะไม่ได้พัฒนาระบบซอฟต์แวร์ของตนเอง บุคลากรขององค์กรควรมีความรู้ความเข้าใจเกี่ยวกับเทคโนโลยีระบบรหัสลับที่องค์กรของตนเลือกใช้

4. __จัดทำรายการสินทรัพย์ทางสารสนเทศ__ : จัดทำรายการสินทรัพย์ทางสารสนเทศ (IT asset inventory) มีความเกี่ยวข้องกับระบบรหัสลับ โดยตรวจสอบและจัดทำรายการสำหรับสินทรัพย์ที่เป็นทั้งซอฟต์แวร์และฮาร์ดแวร์ พื่อทำความเข้าใจว่าองค์กรมีการใช้เทคโนโลยีระบบรหัสลับอย่างไร เช่น ศึกษาว่ากุญแจเข้ารหัสลับถูกสร้าง จัดเก็บ และ ใช้งานอย่างไรบ้างในปัจจุบัน

5. __ประเมินความเหมาะสมของเทคโนโลยีตัวเลือก__ : ประเมินความเหมาะสม ประสิทธิภาพรวมถึงข้อดีและข้อเสียในการประยุกต์ใช้เทคโนโลยีประเภท PQC หรือ QKD กับระบบสารสนเทศภายในองค์กร ตามความเหมาะสมกับองค์ประกอบของระบบที่แตกต่างกัน ทั้งนี้ องค์กรอาจเตรียมประยุกต์ใช้ระบบความปลอดภัยแบบผสม (Hybrid Security Approach) ซึ่งอาจผสมผสานทั้งระบบรหัสลับแบบดั้งเดิมและ PQC

6. __ทำการทดลองและทดสอบ__ : แม้ว่า ในปัจจุบันมาตรฐานเกี่ยวกับ PQC และ QKD ยังอยู่ในระหว่างการพัฒนา องค์กรสามารถเริ่มต้นดำเนินการทดลองและทดสอบระบบและเทคโนโลยีที่เกี่ยวข้อง ได้เลย เพื่อเตรียมความพร้อมสำหรับการเปลี่ยนแปลงระบบสารสนเทศในอนาคต ทั้งนี้ การดำเนินการทดลอง และทดสอบดังกล่าว จะช่วยเสริมสร้างความรู้ความเข้าใจให้องค์กรเกี่ยวกับเทคโนโลยีที่ควรนำมาประยุกต์ใช้ และปัญหาที่อาจเกิดขึ้นจากการปรับเปลี่ยนระบบรหัสลับในระบบสารสนเทศขององค์กร

7. __ติดตามความก้าวหน้าอย่างต่อเนื่อง__ : ติดตามความก้าวหน้าขององค์กรในการเตรียมความพร้อมอย่างต่อเนื่อง พร้อมทั้งดำเนินการประเมินความเสี่ยงและระยะเวลาก่อนเกิดภัยคุกคามใหม่เป็นระยะ

## กลยุทธ์การเตรียมความพร้อมแบบเป็นระยะ
การนำ Post-Quantum Cryptography (PQC)  ไปใช้งานแบบเป็นระยะช่วยสร้างสมดุลระหว่างการลดความเสี่ยงจากภัยคุกคามทางควอนตัมกับการคงไว้ซึ่งเสถียรภาพของระบบโดยรวม เอกสาร [NIST IR 8547](https://csrc.nist.gov/pubs/ir/8547/ipd) แนะนำแนวทางการเตรียมความพร้อมแบบเป็นระยะ (Phased Rollout Strategy)โดยเริ่มจากสภาพแวดล้อมทดสอบที่ไม่ใช่ระบบผลิตจริง (non-production testbeds) เพื่อยืนยันความถูกต้องของการทำงานพื้นฐาน จากนั้นจึงทดลองใช้งาน PQC กับบริการที่มีความเสี่ยงต่ำ ก่อนขยายไปสู่ระบบที่มีความสำคัญเชิงภารกิจ (mission-critical systems) โดยมีขั้นตอนแบบสังเขปดังนี้

- __ระยะที่ 1 การพิสูจน์แนวคิด (Proof-of-Concept: PoC)__: นำ PQC ไปใช้งานในสภาพแวดล้อมที่แยกออกจากระบบจริง เพื่อตรวจสอบกระบวนการสร้างกุญแจ การเข้ารหัส/ถอดรหัส และการทำงานของลายเซ็นดิจิทัล
- __ระยะที่ 2 โครงการนำร่อง (Pilot Project)__: ผสาน PQC เข้ากับระบบผลิตจริงในขอบเขตจำกัด เช่น VPN Gateway หรือ API สำหรับคู่ค้า พร้อมวัดค่าหน่วงเวลาในการเชื่อมต่อ (handshake latency) การใช้ทรัพยากร CPU/หน่วยความจำ และอัตราการเกิดข้อผิดพลาด
- __ระยะที่ 3 การขยายการใช้งานในวงกว้าง (Broad Deployment)__: ขยายการใช้งานไปยังบริการที่ติดต่อกับผู้ใช้โดยตรง เช่น TLS สำหรับเว็บ และแอปพลิเคชันบนมือถือ โดยบังคับใช้โหมดไฮบริด (อัลกอริทึมดั้งเดิมร่วมกับ PQC) เพื่อคงความสามารถในการทำงานร่วมกับระบบเดิม
- __ระยะที่ 4 การเลิกใช้อัลกอริทึมแบบดั่งเดิมและการตรวจสอบ (Deprecation and Audit)__: ยกเลิกอัลกอริทึมเดิมเมื่อยืนยันได้ว่าระบบครอบคลุม PQC อย่างสมบูรณ์ และดำเนินการตรวจสอบโดยบุคคลที่สามเพื่อยืนยันการปฏิบัติตามข้อกำหนดและมาตรฐานที่เกี่ยวข้อง

## แนวทางการสื่อสารเพื่อสร้างความตระหนักรู้ภายในองค์กร
การเตรียมองค์กรให้มีความพร้อมต่อภัยคุกคามจากคอมพิวเตอร์ควอนตัมต้องอาศัยความร่วมมือจากเจ้าหน้าที่ในทุกระดับภายในองค์กร ตั้งแต่ ผู้บริหารระดับสูง ผู้จัดการ จนไปถึงเจ้าหน้าที่ระดับปฏิบัติการ เนื่องจากว่าการเปลี่ยนแปลงระบบรหัสลับภายในองค์กรอาจส่งผลกระทบต่อการทำงานของระบบสารสนเทศ ทั้งหมดภายในองค์กร ดังนั้น เจ้าหน้าที่ที่ได้รับมอบหมายให้ผู้นำเตรียมความพร้อมและเปลี่ยนแปลงระบบขององค์กร ควรดำเนินการสื่อสารและสร้างความตระหนักรู้เกี่ยวกับภัยคุกคามจากคอมพิวเตอร์ควอนตัมให้กับเจ้าหน้าที่ในองค์กรทุกภาคส่วน

การสื่อสารและสร้างความตระหนักรู้มีแนวทางโดยสังเขป สามารถสรุปใน {numref}`org-preparation` {cite:p}`qrwg2021canadian` ดังนี้

- __ผู้บริหารระดับสูง__ : ควรจัดเตรียมข้อมูลที่เกี่ยวข้องกับการกำหนดนโยบายขององค์กร เพื่อให้ผู้บริหารระดับสูงมีความรู้ความเข้าใจถึงภัยคุกคามจากคอมพิวเตอร์ควอนตัมที่อาจเกิดขึ้นในอนาคต และสามารถตัดสินใจเพื่อวางนโยบายเกี่ยวกับการพัฒนาและปรับเปลี่ยนระบบสารสนเทศสนเทศขององค์กร ทั้งในด้านการจัดสรรทรัพยากรบุคคลงบประมาณการลงทุนการจัดซื้อจัดจ้างซอฟต์แวร์และฮาร์ดแวร์ขององค์กร เป็นต้น

- __เจ้าหน้าที่ระดับผู้จัดการ__ : ควรจัดเตรียมข้อมูลเชิงกลยุทธ์รวมถึงกำหนดข้อเสนอแนะการเตรียมความพร้อมให้แก่เจ้าหน้าที่ระดับผู้จัดการ ให้มีความรู้ความเข้าใจถึงภัยคุกคามจากคอมพิวเตอร์ควอนตัม ทำให้สามารถจัดระดับความสำคัญในการเตรียมความพร้อม บริหารจัดการระบบงาน รวมถึงนำนโยบายของผู้บริหารระดับสูงมาปฏิบัติใช้ได้อย่างมีประสิทธิภาพ

- __เจ้าหน้าที่ระดับปฏิบัติการ__ : ควรจัดเตรียมแนวปฏิบัติเชิงเทคนิคให้แก่เจ้าหน้าที่ระดับปฏิบัติการที่เกี่ยวข้องกับเทคโนโลยีสารสนเทศและความมั่นคงปลอดภัยทางไซเบอร์เพื่อให้สามารถดำเนินการเปลี่ยนแปลงซอฟต์แวร์และฮาร์ดแวร์ขององค์กรให้ทันสมัยมีความปลอดภัยต่อการโจมตีจากทั้งคอมพิวเตอร์ในปัจจุบันและคอมพิวเตอร์ควอนตัมในอนาคต

```{figure} ../figures/org-preparation.png
---
name: org-preparation
---
เตรียมความพร้อมสำหรับยุคควอนตัมในระดับองค์กร
```

## การฝึกอบรมและความพร้อมเชิงปฏิบัติการ

บุคลากรถือเป็นปัจจัยแกนกลางของความสำเร็จในการเปลี่ยนผ่านสู่ Post-Quantum Cryptography (PQC) เอกสาร NIST SP 800-50 และ NIST SP 800-16 ให้แนวทางในการออกแบบโปรแกรมฝึกอบรมตามบทบาทหน้าที่ (role-based training) ตั้งแต่การให้ความรู้ระดับผู้บริหาร ไปจนถึงการฝึกเชิงลึกสำหรับวิศวกรด้านคริปโตกราฟี [5][6] สำหรับ PQC โดยเฉพาะ หลักสูตรควรครอบคลุมทั้งหลักการของอัลกอริทึม การเลือกพารามิเตอร์ (เช่น ระดับความมั่นคงปลอดภัย) การผสานใช้งานกับไลบรารีคริปโตกราฟี (เช่น OpenSSL, BoringSSL เวอร์ชันที่รองรับ PQC) รวมถึงกระบวนการตอบสนองต่อเหตุการณ์ผิดพลาดทางคริปโตกราฟี

นอกเหนือจากการพัฒนาทักษะเชิงเทคนิค องค์กรควรแต่งตั้ง Champion หรือผู้นำการเปลี่ยนแปลงภายในองค์กร ทำหน้าที่ผลักดัน วิสัยทัศน์ด้าน PQC ประสานงานระหว่างฝ่ายเทคนิค ฝ่ายปฏิบัติการ และฝ่ายบริหาร รวมถึงสร้างความต่อเนื่องของโครงการในระยะยาว ในบางกรณี อาจจัดตั้ง Task Force หรือคณะทำงานเฉพาะกิจภายในองค์กร เพื่อเร่งรัดการเตรียมความพร้อม กำหนดแนวทางปฏิบัติ และติดตามความก้าวหน้าของการนำ PQC ไปใช้งานอย่างเป็นรูปธรรม

องค์ประกอบสำคัญของการฝึกอบรมและความพร้อมเชิงปฏิบัติการประกอบด้วย
- __การสร้างความตระหนักรู้ระดับผู้บริหาร (Executive Awareness)__: การจัดเวิร์กช็อปหรือการบรรยายที่อธิบายภัยคุกคามจากควอนตัม กรอบเวลาในการเปลี่ยนผ่าน และผลกระทบทางธุรกิจ เพื่อสร้างความเข้าใจและการสนับสนุนจากผู้นำองค์กร
- __การฝึกเชิงลึกด้านเทคนิค (Technical Deep Dives)__: การฝึกปฏิบัติจริงที่วิศวกรนำ PQC Key Encapsulation Mechanisms (KEMs) และ API สำหรับลายเซ็นดิจิทัลไปใช้งาน แก้ไขปัญหาการผสานระบบ และทดสอบประสิทธิภาพของอัลกอริทึม
- __คู่มือการปฏิบัติงาน (Operational Playbooks)__: การจัดทำ runbook ที่ระบุขั้นตอนการสร้างกุญแจ PQC การหมุนเวียนกุญแจ (key rotation) การสำรองข้อมูล และขั้นตอนการย้อนกลับเมื่อเกิดปัญหา
- __การฝึกซ้อมรับมือเหตุการณ์ (Incident Response Drills)__: การจำลองเหตุการณ์ความล้มเหลวทางคริปโตกราฟี เช่น การใช้อัลกอริทึมที่ถูกเลิกใช้ (deprecated) และการฝึกกระบวนการกู้คืนระบบตามแผนที่กำหนดไว้