# โมเดลของ Mosca

## ระยะเวลาในการเตรียมความพร้อม (Migration Time)
ตัวแปรแรกที่ต้องพิจารณา คือ ระยะเวลาในการเตรียมความพร้อม (Migration Time) เป็นระยะเวลาที่องค์กรต้องใช้เพื่อเปลี่ยนแปลงระบบขององค์กรให้มีความปลอดภัยต่อภัยคุกคามจากคอมพิวเตอร์ควอนตัม ทั้งนี้ ระยะเวลาในการเตรียมความพร้อมสำหรับแต่ละองค์กรจะมีความแตกต่างกัน ขึ้นกับปริมาณและความหลากหลายของข้อมูลและแอปพลิเคชันขององค์กร โดยผู้เชี่ยวชาญทางด้านเทคโนโลยีควอนตัมคาดการณ์ว่าองค์กรหนึ่ง ๆ อาจต้องใช้ระยะเวลานานมากกว่า 10 ปี ในการเปลี่ยนระบบขององค์กรทั้งหมด

ให้มีความปลอดภัยต่อการโจมตีจากคอมพิวเตอร์ควอนตัม ดังนั้น องค์กรจึงไม่ควรประเมินระยะเวลาในการเตรียมความพร้อมน้อยเกินไป อีกทั้งควรตระหนักถึงความซับซ้อนในการเปลี่ยนแปลงระบบขององค์กร ดังนี้

- โพรโตคอลประเภท PQC เป็นเทคโนโลยีใหม่ที่ต้องดำเนินการทดสอบการใช้งานในสถานการณ์จริง โดยต้องทดสอบการใช้งานอย่างถี่ถ้วน เพื่อให้มั่นใจว่าระบบต่าง ๆ ภายในองค์กรสามารถทำงานร่วมกันได้

- โพรโตคอลประเภท PQC มีขนาดของกุญแจที่ใหญ่กว่า และมีประสิทธิภาพในการทำงานที่ต่ำกว่าโพรโตคอลการเข้ารหัสลับที่ใช้ในปัจจุบัน ทำให้การใช้งานโพรโตคอลประเภท PQC อาจมีผลกระทบต่อประสิทธิภาพการทำงานของระบบเครือข่ายและฮาร์ดแวร์ โดยเฉพาะอุปกรณ์ประเภท IoTs ซึ่งมีข้อจำกัดด้านความจุในการจัดเก็บข้อมูลและการประมวลผลข้อมูล

- ระบบโครงสร้างพื้นฐานกุญแจสาธารณะ (Public Key Infrastructure: PKI) เป็นโครงสร้างพื้นฐานของระบบอินเทอร์เน็ตในปัจจุบัน ซึ่งมีความสัมพันธ์อย่างแน่นแฟ้นกับระบบเทคโนโลยีสารสนเทศต่าง ๆ ดังนั้น การเปลี่ยนแปลงระบบ PKI ให้มีความปลอดภัยจากคอมพิวเตอร์ควอนตัมจึงเป็นสิ่งที่จำเป็นและมีความสำคัญต่อการรักษาความมั่นคงปลอดภัยของระบบเทคโนโลยีสารสนเทศ 

ปัจจุบันหน่วยงานที่มีบทบาทสำคัญและเกี่ยวข้องในหลายประเทศได้ออกรายงานหรือแนวปฏิบัติเกี่ยวกับการเตรียมพร้อมการย้ายระบบสารสนเทศเข้าสู่ยุคควอนตัม ทว่า มีเพียง Commercial National Security Algorithm Suite 2.0 (CNSA 2.0) โดย สำนักงานความมั่นคงแห่งชาติ (National Security Agency: NSA) สหรัฐอเมริกา ได้ระบุเส้นเวลาที่ชัดเจนในการอัปเดตระบบความมั่นคงของชาติให้พร้อมกับยุคควอนตัมภายในปี พ.ศ. 2576

## ระยะเวลาที่ต้องเก็บรักษาข้อมูล (Security Shelf Life)
ตัวแปรที่สองที่องค์กรต้องพิจารณา คือ ระยะเวลาที่ต้องเก็บรักษาข้อมูล (Security Shelf Life) ของข้อมูลสำคัญภายในองค์กร กล่าวคือ ระยะเวลาที่ข้อมูลต้องถูกจัดเก็บไว้โดยมีความมั่นคงความปลอดภัย โดยอายุการเก็บรักษาข้อมูลจะมีระยะเวลาที่แตกต่างกัน ขึ้นกับประเภทแอปพลิเคชันที่ใช้งาน ประเภทขององค์กร และ ประเภทของอุตสาหกรรมของข้อมูลนั้น ๆ ซึ่งตัวอย่างข้อมูลที่จำเป็นต้องรักษาความปลอดภัยไว้เป็นเวลานาน ได้แก่ ข้อมูลส่วนบุคคล ข้อมูลทางการเงิน ข้อมูลทางด้านสุขภาพ เป็นต้น 

ระบบการเข้ารหัสลับในปัจจุบันซึ่งขึ้นอยู่กับระบบโครงสร้างพื้นฐานกุญแจสาธารณะมีความเสี่ยงต่อการโจมตีประเภทเก็บเกี่ยวข้อมูลเพื่อถอดรหัสลับในภายหลัง ทำให้ข้อมูลที่เป็นความลับและมีความจำเป็นต้องจัดเก็บมากกว่า 10 ปี มีความเสี่ยงต่อการถูกโจมตีประเภทนี้ ดังนั้นองค์กรจึงควรให้ความสำคัญกับการจัดเก็บข้อมูลให้ปลอดภัยจากคอมพิวเตอร์ควอนตัม โดยเฉพาะหน่วยงานของรัฐ สถาบันทางการเงิน และสถาบันทางการแพทย์ เป็นต้น ซึ่งจัดเก็บข้อมูลความลับระดับชาติ และข้อมูลส่วนบุคคลที่มีความอ่อนไหว

อุปกรณ์ฮาร์ดแวร์ เช่น อุปกรณ์ IoTs และรถยนต์ไฟฟ้า อาจมีอายุการใช้งานนานและใช้การยืนยันตัวตนผ่านสัญญาณสื่อสารแบบไร้สายเพื่อการอัปเดตระบบอาจถูกใช้งานต่อเนื่องภายหลังการพัฒนาคอมพิวเตอร์ควอนตัมที่มีความสามารถในการถอดระบบรหัสลับแบบดั้งเดิม ดังนั้นอุปกรณ์ฮาร์ดแวร์เหล่านี้มีความเสี่ยงจากการถูกโจมตีระบบยืนยันตัวตนด้วยคอมพิวเตอร์ควอนตัม ทำให้ผู้ไม่ประสงค์ดีสามารถอัปเดตระบบด้วยซอฟต์แวร์ที่เป็นอันตราย (Malicious software updates) นอกจากนี้ ระบบโครงสร้างพื้นฐานสาธารณะ เช่น ระบบโครงข่ายสำหรับส่งไฟฟ้าอัจฉริยะ (Smart grid) เป็นอีกตัวอย่างหนึ่งซึ่งใช้งานอุปกรณ์ประเภท IoTs ซึ่งมีอายุการใช้ยาวนานและอาจส่งผลกระทบอย่างกว้างขวางหากถูกโจมตี

## ระยะเวลาก่อนเกิดภัยคุกคาม (Threat Timeline)
ตัวแปรที่สามที่องค์กรต้องพิจารณา คือ ระยะเวลาก่อนเกิดภัยคุกคาม (Threat Timeline) เป็นระยะเวลาที่ต้องใช้ในการพัฒนาคอมพิวเตอร์ควอนตัมขนาดใหญ่ที่สามารถใช้โจมตีระบบรหัสลับที่ใช้ในปัจจุบันได้

## Mosca Model

กำหนดให้ตัวแปร x y และ z แสดงถึงมีตัวแปรทั้ง 3 ปัจจัย ดังต่อไปนี้
- ตัวแปร x คือ ระยะเวลาในการเตรียมความพร้อม (Migration Time) เป็นจำนวนปี
- ตัวแปร y คือ ระยะเวลาที่ต้องเก็บรักษาข้อมูล (Security Shelf Life) เป็นจำนวนปี
- ตัวแปร z คือ ระยะเวลาก่อนเกิดภัยคุกคาม (Threat Timeline) เป็นจำนวนปี

ในระหว่างระยะเวลา x ปีที่หน่วยงานต้องใช้ในการเตรียมความพร้อมเพื่อเปลี่ยนระบบรหัสลับให้มีความทนทานต่อการโจมตีแบบควอนตัม ข้อมูลที่สร้างขึ้นในระหว่าง x ปีนี้ (ปีที่ 0 ไปจนถึงปีที่ x)มีความเสี่ยงที่จะถูกโจมตีแบบเก็บเกี่ยวข้อมูลเพื่อถอดรหัสลับในภายหลัง โดยข้อมูลสุดท้ายที่ถูกสร้างขึ้นก่อนการเตรียมความพร้อมเสร็จสิ้น อาจถูกผู้ไม่ประสงค์ดีเก็บเกี่ยวไว้ (Harvest) และมีความเสี่ยงในการถูกถอดรหัสลับระยะเวลา y ปีนับจากขณะที่หน่วยงานเตรียมความพร้อมเสร็จสิ้น ดังนั้น ผลรวมของตัวแปรทั้งสอง (x + y) คือ ค่าประมาณระยะเวลาที่องค์กรต้องใช้เพื่อให้ข้อมูลสำคัญมีความปลอดภัยจากคอมพิวเตอร์ควอนตัม ถ้าผลรวมดังกล่าวมีค่ามากกว่าระยะเวลาในการพัฒนาคอมพิวเตอร์ควอนตัมขนาดใหญ่ซึ่งใช้เวลา z ปี กล่าวคือ (x + y) - z > 0 แสดงว่าข้อมูลนั้นมีความเสี่ยงจากการถูกโจมตีดังแสดงใน {numref}`mosca-model` {cite:p}`qedc2022guide`

```{figure} ../figures/mosca-model.png
---
name: mosca-model
---
ระยะเวลาที่เกี่ยวข้องต่อการเตรียมความพร้อมและประเมินความเสี่ยงของภัยคุกคามจากคอมพิวเตอร์ควอนตัมต่อองค์กร
```

ยกตัวอย่างเช่น หน่วยงานหนึ่งต้องใช้เวลาเตรียมความพร้อม 5 ปี (x = 5) และข้อมูลของหน่วยงานต้องจัดเก็บไว้ 10 ปี (y = 10) โดยหน่วยงานเริ่มต้นการเตรียมความพร้อม ณ วันที่ 1 มกราคม พ.ศ. 2567 ระบบหน่วยงานและข้อมูลของหน่วยงานจะมีความปลอดภัยจากการโจมตีคอมพิวเตอร์ควอนตัมนับจากวันนี้ 1 มกราคม พ.ศ. 2572 เป็นต้นไป ทว่า ข้อมูลที่ถูกสร้างขึ้น ณ วันที่ 31 ธันวาคม พ.ศ. 2571 ซึ่งยังไม่มีความปลอดภัยจากการโจมตีด้วยคอมพิวเตอร์ควอนตัม อาจถูกผู้ไม่ประสงค์ดีจัดเก็บไว้ โดยข้อมูลดังกล่าว ต้องถูกจัดเก็บรักษาไว้เป็นเวลา 10 ปี ถึงวันที่ 31 ธันวาคม พ.ศ. 2581 (x + y = 15) ดังนั้น ถ้าคอมพิวเตอร์ควอนตัมขนาดใหญ่ถูกพัฒนาสำเร็จในวันที่ 1 มกราคม พ.ศ. 2577 (z = 10) จะมีระยะเวลาที่ข้อมูลดังกล่าวอาจถูกถอดรหัสลับเป็น 15 – 10 = 5 ปี