# คอมพิวเตอร์ควอนตัม

คอมพิวเตอร์ควอนตัมทำงานบนพื้นฐานของคิวบิต (qubit) โดยอาศัยหลักการของซูเปอร์โพซิชัน (superposition) การพัวพันเชิงควอนตัม (entanglement) และการแทรกสอด (interference) เพื่อดำเนินการคำนวณบางประเภทได้เร็วกว่าเครื่องคอมพิวเตอร์แบบดั้งเดิมแบบทวีคูณ อุปกรณ์ในยุคปัจจุบันซึ่งเรียกว่า NISQ (Noisy Intermediate-Scale Quantum) ที่มีขนาดประมาณ 50 ถึง 150 คิวบิต ได้แสดงให้เห็นถึง “ความได้เปรียบเชิงควอนตัม” (quantum advantage) ในงานเฉพาะทางแล้ว แต่ยังคงถูกจำกัดด้วยสัญญาณรบกวนและปัญหาด้านการขยายขนาด การทำความเข้าใจช่องว่างระหว่างแพลตฟอร์ม NISQ ในปัจจุบันกับระบบควอนตัมที่มีความทนทานต่อความผิดพลาด (fault-tolerant) ในอนาคต เป็นสิ่งสำคัญต่อการประเมินว่าความเสี่ยงด้านการเข้ารหัสและการปฏิบัติการจะเกิดขึ้นเมื่อใด ส่วนนี้จะอธิบายขีดความสามารถในปัจจุบันและหมุดหมายสำคัญที่นำไปสู่การประมวลผลควอนตัมขนาดใหญ่

หน่วยประมวลผลควอนตัมใช้ประโยชน์จากซูเปอร์โพซิชัน การพัวพัน และการแทรกสอด เพื่อแก้ปัญหาที่คอมพิวเตอร์แบบดั้งเดิมไม่สามารถจัดการได้อย่างมีประสิทธิภาพ ตัวอย่างเช่น โปรเซสเซอร์ Willow ขนาด 105 คิวบิตของ Google สามารถทำการทดสอบแบบสุ่มของวงจรควอนตัม (random-circuit-sampling benchmark) เสร็จภายใน 5 นาที ในขณะที่ซูเปอร์คอมพิวเตอร์แบบดั้งเดิมต้องใช้เวลาประมาณ 10²⁵ ปี การขยายขนาดให้เกินระดับ NISQ จำเป็นต้องใช้การแก้ไขข้อผิดพลาดเชิงควอนตัม (quantum error correction) โดยเข้ารหัสคิวบิตเชิงตรรกะหนึ่งตัวด้วยคิวบิตทางกายภาพจำนวนมาก แผนงานของ IBM ตั้งเป้าหมายไปที่คิวบิตเชิงตรรกะจำนวน 200 คิวบิต ซึ่งสามารถรันการทำงานระดับ 100 ล้านเกตได้ภายในปี 2029

## การคาดการณ์ระยะเวลาในการพัฒนาคอมพิวเตอร์ควอนตัม

การคาดการณ์ว่าเมื่อใดระบบควอนตัมจะกลายเป็นภัยคุกคามต่อการเข้ารหัสแบบดั้งเดิม จำเป็นต้องอาศัยการสังเคราะห์ข้อมูลจากแผนงานของผู้พัฒนาเทคโนโลยี รายงานของภาครัฐ และการคาดการณ์จากงานวิจัยที่ผ่านการทบทวนโดยผู้ทรงคุณวุฒิ ตารางต่อไปนี้ได้รวบรวมหมุดหมายสำคัญที่เชื่อถือได้ ตั้งแต่การสาธิตระบบ NISQ ในระยะแรกไปจนถึงสถาปัตยกรรมที่มีความทนทานต่อความผิดพลาดอย่างสมบูรณ์ เพื่อช่วยให้ผู้บริหารสามารถเชื่อมโยงการวางแผนเชิงกลยุทธ์ การลงทุนด้านความมั่นคงปลอดภัย และการปฏิบัติตามมาตรฐานต่าง ๆ เข้ากับกรอบเวลาที่ชัดเจน

| ช่วงเวลา | หมุดหมายและรายละเอียด | แหล่งที่มา |
|---------|------------------------|------------|
| **2024** | **Google Willow**: โปรเซสเซอร์ตัวนำยิ่งยวดขนาด 105 คิวบิต; การแก้ไขข้อผิดพลาดต่ำกว่าเกณฑ์ (below-threshold error correction) ครั้งแรก; การทดสอบ random-circuit sampling ใช้เวลา 5 นาที เทียบกับคอมพิวเตอร์แบบดั้งเดิมที่ต้องใช้เวลาประมาณ 10²⁵ ปี | Preskill, J. (2018). *Quantum Computing in the NISQ Era and Beyond* (arXiv:1801.00862) |
| **2025** | **IBM Nighthawk**: โปรเซสเซอร์โครงข่ายสี่เหลี่ยมขนาด 120 คิวบิต บน IBM Quantum Cloud; เกตสองคิวบิตมากกว่า 5,000 เกต; ผสานเครื่องมือ Quantum + HPC เพื่อบรรเทาความผิดพลาด | IBM Quantum Development & Innovation Roadmap (2025) |
| **2026–2028** | **IBM Starling Prototype**: การสาธิตคิวบิตเชิงตรรกะที่มีการแก้ไขข้อผิดพลาดในระยะเริ่มต้น (~200 คิวบิต, อัตราความผิดพลาด ~10⁻⁸ ต่อการรัน); งานนำร่องด้านเคมีและการเพิ่มประสิทธิภาพ ผ่านการเข้าถึงแบบไฮบริดคลาวด์ | Mosca, M., & Piani, M. (2019). *Quantum Threat Timeline* (Global Risk Institute) |
| **2030–2032** | **การรันที่เกี่ยวข้องกับการเข้ารหัสโดยตรง (Cryptographically Relevant Runs)**: การรันอัลกอริทึม Shor แบบควบคุมบนขนาดกุญแจระดับปานกลาง; NIST IR 8547 เตรียมยกเลิก RSA-2048/ECC-256 ภายในปี 2030 เพื่อรับมือความเสี่ยงที่เกิดขึ้น | NIST IR 8547: *Transition to Post-Quantum Cryptography Standards* (ฉบับร่าง, พ.ย. 2024) |
| **2035+** | **การขยายระบบแบบทนทานต่อความผิดพลาดเต็มรูปแบบ (Fault-Tolerant Scale-Out)**: แผนงาน DOE Q-NEXT (ระยะเวลา 10–15 ปี) มุ่งสู่ระบบเชื่อมต่อที่สมบูรณ์และสถาปัตยกรรมควอนตัมระดับหลายล้านคิวบิต สำหรับงานด้านเคมี ปัญญาประดิษฐ์ และโลจิสติกส์ | U.S. Department of Energy (2024). *Quantum Information Science Applications Roadmap* |

## ประเภทของคอมพิวเตอร์ควอนตัม
การทำความเข้าใจภัยคุกคามจากควอนตัมจำเป็นต้องอาศัยความเข้าใจเชิงลึกเกี่ยวกับฮาร์ดแวร์พื้นฐานที่ทำให้การวิเคราะห์รหัสลับ (cryptanalysis) เป็นไปได้ แตกต่างจากคอมพิวเตอร์แบบดั้งเดิมซึ่งใช้ไฟฟ้าในการแทนข้อมูล ระบบควอนตัมใช้สื่อทางกายภาพที่หลากหลายเพื่อควบคุมคิวบิต (qubit หรือบิตควอนตัม)

การนำไปใช้งานทางกายภาพเหล่านี้เรียกว่า ประเภทระบบ หรือ “โมดาลิตี” (modalities) โดยแต่ละแบบมีจุดเด่นเฉพาะตัวในด้านสมรรถนะ ระยะเวลาความคงอยู่ของสถานะควอนตัม (coherence หรือช่วงเวลาที่สามารถรักษาสถานะควอนตัมไว้ได้) และความสามารถในการขยายขนาดระบบ อย่างไรก็ตาม ทุกโมดาลิตีล้วนเผชิญกับความท้าทายด้านวิศวกรรมอย่างมหาศาล ตารางด้านล่างสรุปโมดาลิตีหลักของการประมวลผลควอนตัมที่อยู่ระหว่างการพัฒนาในปัจจุบัน โดยเน้นหลักการสำคัญและความท้าทายที่กำหนดสภาพการแข่งขันของฮาร์ดแวร์ควอนตัมในยุคปัจจุบัน

| ประเภทระบบ | หลักการที่ใช้ | ข้อได้เปรียบหลักของระบบ | ข้อจำกัดของระบบ | ตัวอย่างองค์กรที่พัตนาหรือชื่อระบบ |
|------------------|---------------------|------------------------------------|--------------------------------------|--------------------------------------|
| __คิวบิตตัวนำยิ่งยวด (Superconducting Qubits)__ | ใช้จังก์ชันโจเซฟสันและวงจรตัวนำยิ่งยวด ควบคุมสถานะคิวบิตด้วยพัลส์ไมโครเวฟ | การทำงานของ Qubit Gate เร็ว เข้ากันได้ดีกับอิเล็กทรอนิกส์แบบบูรณาการ | ต้องใช้ตู้แช่แบบไดลูชัน (อุณหภูมิต่ำมาก), การสูญเสียความสอดคล้อง (decoherence), การขยายขนาดและอัตราความผิดพลาด | Google Sycamore, IBM และ Rigetti |
| __ไอออนดักจับ (Trapped-ion)__ | ไอออนถูกดักจับในสุญญากาศ เลเซอร์ควบคุมการเปลี่ยนสถานะและการเชื่อมต่อระหว่างไอออน | เวลา coherence ยาวมาก เกตมีความเที่ยงตรงสูง การเชื่อมต่อแบบ all-to-all | ความเร็วเกตช้ากว่า การขยายไปยังไอออนจำนวนมากทำได้ยาก ระบบควบคุมเลเซอร์ซับซ้อน | IonQ และ Quantinuum |
| __โฟโตนิก (Photonic)__ | คิวบิตเข้ารหัสในสถานะโฟตอน (เช่น โพลาไรซ์ เส้นทาง) ควบคุมด้วย beam splitter และ phase shifter | ทำงานที่อุณหภูมิห้อง ทนต่อ decoherence จากสภาพแวดล้อม เหมาะกับการสื่อสาร | การสูญเสียโฟตอน แหล่งกำเนิดโฟตอนและเกตแบบกำหนดแน่นอนทำได้ยาก ประสิทธิภาพการตรวจจับต่ำ | PsiQuantum และ Xanadu |
| __อะตอมเป็นกลาง / อาเรย์อะตอม (Neutral-atom / Atomic arrays)__ | อะตอมถูกดักจับ (เช่น ด้วยเลเซอร์) การเชื่อมต่อระหว่างอะตอม (เช่น Rydberg interactions) ใช้สร้างเกต | ศักยภาพในการขยายขนาดสูง ความไวต่อประจุแปลกปลอมน้อยกว่า | ต้องการการควบคุมที่แม่นยำ ปฏิสัมพันธ์อ่อนกว่า อัตราความผิดพลาดและความซับซ้อนด้านวิศวกรรม | QuEra และ Pasqal |
| __ควอนตัมดอต / สปินคิวบิต (Quantum dots / Spin qubits)__ | ใช้สปินหรือสถานะประจุในโครงสร้างนาโนของสารกึ่งตัวนำ ควบคุมด้วยสนามไฟฟ้า/แม่เหล็ก | มีศักยภาพเข้ากันได้กับกระบวนการผลิตเซมิคอนดักเตอร์ ขนาดกะทัดรัด | decoherence (สัญญาณรบกวน) การเชื่อมต่อคิวบิตสองตัวทำได้ยาก การอ่านค่าสถานะมีความแม่นยำจำกัด | Intel และ Silicon Qubit Project |
| __โทโพโลยี (Majorana)__ | คิวบิตถูกเก็บในระดับอิสระแบบไม่อยู่เฉพาะที่ (nonlocal / topological) เช่น Majorana zero modes ควบคุมด้วยการ “ถัก” (braiding) | การป้องกันความผิดพลาดในตัว มีความทนทานต่อสัญญาณรบกวนเฉพาะที่ | ยังอยู่ในเชิงทฤษฎี/การทดลองเป็นหลัก การสร้างและควบคุมสถานะโทโพโลยีทำได้ยากมาก | Microsoft – Majorana 1 |