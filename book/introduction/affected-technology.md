# เทคโนโลยีที่ได้รับผลกระทบจากคอมพิวเตอร์ควอนตัม

เนื่องจากว่าระบบรหัสลับสำหรับยุคควอนตัม (Post-Quantum Cryptography - PQC) ได้ถูกกำหนดเป็นมาตรฐานแล้ว ดังนั้นแอปพลิเคชันต่าง ๆ ที่มีการใช้งานในปัจจุบัยมีความจำเป็นต้องถูกปรับปรุงเพื่อให้สามารถใช้งานอัลกอริทึมประเภท PQC ได้ 

นอกจากนี้ ไลบรารีระบบรหัส (Cryptographic Libraries) และองค์ประกอบฮาร์ดแวร์ที่เกี่ยวข้องกับระบบรหัส (hardware cryptographic modules) รวมถึงโครงสร้างพื้นฐานทางซอฟต์แวร์อื่น เช่น โครงสร้างพื้นฐานกุญแจสาธารณะ (Public Key Infrastructure - PKI)  ต้องได้รับการปรับปรุงเพื่อรองรับอัลกอริทึมประเภท PQC ด้วย {cite:p}`nist2024ir8547`

## โพรโทคอลเครือข่าย
โพรโทคอลเครือข่าย (Network Protocol) กำหนดกฎเกณฑ์สำหรับการแลกเปลี่ยนข้อมูลผ่านเครือข่ายและรับรองการสื่อสารที่ปลอดภัยและมีความน่าเชื่อถือ ตัวอย่างเช่น Transport Layer Security (TLS) Secure Shell (SSH) Internet Protocol Security (IPsec) เป็นต้น

โปรโตคอลเหล่านี้พึ่งพาอัลกอริทึมระบบรหัสแบบดั่งเดิมซึ่งมีความเสี่ยงต่อการถูกโจมตีโดยคอมพิวเตอร์ควอนตัม โปรโตคอลเหล่านี้จำเป็นต้องถูกปรับปรุงให้รองรับอัลกอริทึมระบบรหัสลับประเภท PQC เพื่อให้สามารถรักษาความลับ (Confidentiality) และความสมบูรณ์ (Integrity) ของข้อมูล โดยรวมถึงการแก้ไขกลไกการแลกเปลี่ยนกุญแจใหม่ (Key Exchange) และการยืนยันตัวตน (Authentication) ซึ่งอาจทำให้มีการเปลี่ยนแปลงต่อโพรโทคอลเหล่านี้อย่างมีนัยสำคัญ เช่น ต้องปรับเปลี่ยนโพรโทคอลเพื่อให้รองรับกุญแจขนาดใหญ่ขึ้น

## ไลบรารีซอฟต์แวร์ระบบรหัส
ไลบรารีซอฟต์แวร์ระบบรหัส (Software cryptographic libraries) เป็นชุดซอฟต์แวร์ของอัลกอริทึมและโปรโตคอลระบบรหัสเพื่อสำหรับการพัฒนาแอปพลิเคชันต่าง ๆ ตัวอย่างของไลบรารีการเข้ารหัสที่มีการใช้งานอย่างแพร่หลาย ได้แก่ OpenSSL, BoringSSL, Libsodium และ Java Cryptography Architecture (JCA) 

ไลบรารีเหล่านี้จำเป็นต้องถูกปรับปรุงให้รองรับอัลกอริทึมระบบรหัสประเภท PQC ตามมาตรฐานสากล เพื่อให้นักพัฒนาแอปพลิเคชันสามารถใช้งานระบบรหัสที่ทนทานต่อการโจมตีด้วยคอมพิวเตอร์ควอนตัม โดยไม่ต้องพัฒนาอัลกอริทึมที่มีซับซ้อนสูงเหล่านี้ด้วยตนเอง นอกจากนี้ ไลบรารีซอฟต์แวร์ระบบรหัสมีความจำเป็นต้องถูกทดสอบความมั่นคงปลอดภัยอย่างถี่ถ้วน เพื่อให้แน่ใจว่ามีความปลอดภัยจากการโจมตีประเภท side-channel attacks เป็นต้น

## อุปกรณ์ฮาร์ดแวร์ระบบรหัส
อุปกรณ์ฮาร์ดแวร์ระบบรหัส (Cryptographic Hardware) เช่น Hardware Security Modules (HSMs) และ Trusted Platform Modules (TPMs) มีบทบาทสำคัญอย่างยิ่งในการรักษาความมั่นคงปลอดภัยสำหรับการดำเนินงานด้านระบบรหัสและการจัดเก็บกุญแจที่มีความอ่อนไหว โดยถูกใช้งานในหลากหลายแอปพลิเคชัน รวมถึงการรักษาความปลอดภัยโครงสร้างพื้นฐานของเซิร์ฟเวอร์ ไปจนถึงการปกป้องกุญแจเข้ารหัสลับบนอุปกรณ์ของเจ้าหน้าที่ เป็นต้น

อุปกรณ์ฮาร์ดแวร์ระบบรหัสจำเป็นต้องได้รับการปรับปรุงหรือออกแบบใหม่เพื่อรองรับอัลกอริทึมระบบรหัสประเทท PQC ซึ่งต้องใช้กุญแจรหัสลับที่มีขนาดใหญ่มากขึ้น อีกทั้งต้องการระบบการคำนวณที่แตกต่างจากระบบรหัสแบบเก่า จึงอาจมีความจำเป็นต้องปรับเปลี่ยนทั้งเฟิร์มแวร์ (firmware) หรือฮาร์ดแวร์ ทำให้มีความทนทานต่อการโจมตีการคอมพิวเตอร์ควอนตัมได้อย่างมีประสิทธิภาพ และยังคงรักษามาตรฐานความปลอดภัยในระดับสูง

## องค์ประกอบด้านโครงสร้างพื้นฐาน
โครงสร้างพื้นฐานกุญแจสาธารณะ (Public Key Infrastructure: PKI) เป็นระบบบริหารจัดการใบรับรองอิเล็กทรอนิกส์ และคู่กุญแจสาธารณะ-ส่วนตัว (Public-Private Key Pairs) เพื่อใช้รักษาความมั่นคงปลอดภัยในการสื่อสารและการยืนยันตัวตนในระบบเครือข่าย โดยมีองค์ประกอบโครงสร้างพื้นฐานอื่นๆ ที่ใช้งานร่วมกัน ได้แก่ ระบบผู้ให้บริการออกใบรับรอง (Certification Authority: CA) ระบบเจ้าหน้าที่รับลงทะเบียน (Registration Authority: RA) ระบบบริหารจัดการกุญแจระบบรหัส บริการไดเรกทอรี (Directory Service) เป็นต้น

ระบบโครงสร้างพื้นฐานกุญแจสาธารณะและองค์ประกอบอื่นที่เกี่ยวข้อง มีความจำเป็นต้องได้รับการปรับปรุงให้รองรับอัลกอริทึมระบบรหัสแระเภท PQC เพื่อให้สามารถออก (issue) แจกจ่าย (distribute) จัดการ (manage) และ เพิกถอน (revoke) ใบรับรออิเล็กทรอนิกส์ที่มีความทนทานต่อการโจมตีโดยคอมพิวเตอร์ควอมตัม ทั้งนี้ ระบบโครงสร้างพื้นฐานกุญแจสาธารณะที่ถูกปรับปรุงยังต้องสามารถใช้งานร่วมกันกับระบบรหัสลับแบบดั่งเดิม ในระหว่างการเปลี่ยนผ่านความมั่นคงปลอดภัยของระบบไปสู่ยุคควอมตัม

## แอปพลิเคชันและบริการเทคโนโลยีสารสนเทศ
แอปพลิเคชันและบริการเทคโนโลยีสารสนเทศ (IT applications and services) ครอบคลุมซอฟต์แวร์และแพลตฟอร์มที่ถูกใช้งานโดยระบบงานขององค์กร เช่น เว็บแอปพลิเคชัน ฐานข้อมูล บริการคลาวด์ และ ซอฟต์แวร์สำหรับบริหารจัดการภายในองค์กร โดยมีการใช้งานระบบรหัสลับเพื่อรักษาความปลอดภัยข้อมูล ยืนยันตัวตนผู้ใช้งาน และ รับรองความมั่นคงปลอดภัยของธุรกรรม เป็นต้น

แอปพลิเคชันและบริการเหล่านี้จำเป็นต้องถูกปรับปรุงให้รองรับอัลกอริทึมระบบรหัสประเภท PQC เพื่อการเข้าและถอดรหัสลับ (encryption and decryption) การลงลายมือชื่อดิจิทัล (digital signature) และการแลกเปลี่ยนกุญแจรหัสลับ (key exchange) โดยต้องปรับเปลี่ยนซอฟต์แวร์ให้รองรับขนาดกุญแจที่มีขนาดใหญ่ขึ้น และ สามารถประมวลผลอัลกอริทึม PQC ที่ต้องการทรัพยากรด้านการคำนวณมากขึ้นได้ อีกทั้งทำการทดสอบซอฟต์แวร์อย่างเข้มงวดเพื่อให้มีความมั่นคงปลอดภัย และอาจจำเป็นต้องเปลี่ยนแปลงอินเทอร์เฟซของผู้ใช้งาน (user interface) ใหม่เพื่อรองรับการเปลี่ยนแปลงดังกล่าว


# กรณีการใช้งานที่ต้องพิจารณาเปลี่ยนผ่านไปสู่ยุคควอนตัม
แม้ว่าในปัจจุบัน คอมพิวเตอร์ควอนตัมที่มีศักยภาพสูงยังไม่ถูกพัฒนาขึ้น ทว่าการเปลี่ยนผ่านระบบเทคโนโลยีสารสนเทศขององค์กรไปสู่ยุคควอนตัม มีความซับซ้อนอย่างยิ่ง โดยการเปลี่ยนผ่านระบบรหัสลับในอดีตนั้นใช้เวลานานมากกว่าสิบปี ทำให้สามารถคาดการได้ว่าการเปลี่ยนผ่านไปสู่ยุคควอนตัมในครั้งนี้อาจต้องใช้ระยะเวลาที่ใกล้เคียงกัน

ทฤษฎีของ Mosca {cite:p}`mosca2018cybersecurity` แสดงถึงความเร่งด่วนของการเปลี่ยนผ่านของระบบรหัสลับไปสู่ยุคควอนตัม โดยระบุว่าระยะเวลาที่องค์กรต้องจัดเก็บข้อมูลผนวกกับระยะเวลาที่หน่วยงานต้องใช้ในการเตรียมความพร้อมระบบสารสนเทศขององค์การ อาจมีระยะเวลาที่นานกว่าระยะเวลาในการพัฒนาคอมพิวเตอร์ควอนตัมที่มีศักยภาพสูงเพียงพอในการโจมตีระบบรหัสลับในปัจจุบัน ทำให้ข้อมูลที่มีความสำคัญและมีความอ่อนไหวขององค์กร เช่น ข้อมูลความลับทางการทหาร หรือ ข้อมูลทางการแพทย์ มีความเสี่ยงจากการโจมตีประเภทเก็บเกี่ยวข้อมูลเพื่อถอดรหัสลับในภายหลัง (Harvest Now, Decrypt Later)

## การลงลายมือชื่อบนซอฟต์แวร์
การลงลายมือชื่อบนซอฟต์แวร์ (Code Signing) คือกระบวนการลงลายมือชื่อดิจิทัลบนไฟล์ชุดคำสั่ง (executables) และแพ็กเกจซอฟต์แวร์ (software packages) เพื่อการยืนยันตัวตนของผู้พัฒนา และ รับรองว่าซอฟต์แวร์ไม่ได้ถูกแก้ไขดัดแปลง กระบวนการนี้มีความสำคัญอย่างยิ่งในการสร้างความเชื่อมั่นในซอฟต์แวร์ และ ป้องกันการแพร่กระจายของซอฟต์แวร์ที่เป็นอันตราย (malicious code)

อุปกรณ์ที่ติดตั้งซอฟต์แวร์เหล่านี้ ต้องมีความสามารถในการตรวจสอบลายมือชื่อดิจิทัลบนซอฟต์แวร์ได้ ทว่า อุปกรณ์บางชนิดที่ถูกผลิตออกมาแล้วอาจไม่สามารถปรับเปลี่ยนซอฟต์แวร์หรือเฟิร์มแวร์ภายในได้ ทำให้มีความเสี่ยงจากการถูกโจมตีด้วยคอมพิวเตอร์ควอนตัมในอนาคต ดังนั้น อุปกรณ์ที่มีความจำเป็นต้องถูกใช้งานเป็นเวลานาน ควรถูกออกแบบให้รองรับการลงลายมือชื่อที่ทนทานจากโจมตีด้วยคอมพิวเตอร์ควอนตัม เช่น การลงลายมือชื่อตามมาตรฐาน FIPS 204 และ FIPS 205

## การยืนยันตัวตนผู้ใช้งานและระบบ
ระบบยืนยันตัวตนสำหรับผู้ใช้งาน (user authentication) และระบบ (machine authentication) โดยส่วนมากใช้โปรโตคอลเข้ารหัสลับแบบอสมมาตรสำหรับการสร้างกุญแจรหัสลับร่วมกัน (Key Establishment) หรือ การลงลายมือชื่อดิจิทัล (Digital Signature) เพื่อให้มั่นใจว่าเฉพาะผู้ใช้งานหรือระบบที่ได้รับอนุญาตแล้วเท่านั้นที่สามารถเข้าถึงข้อมูลหรือบริการที่มีความสำคัญได้

ระบบยืนยันตัวตนมีความแตกต่างจากการเข้ารหัสลับ (encryption) เพราะระบบยืนยันตัวตนไม่มีความเสี่ยงจากการโจมตีประเภทเก็บข้อมูลไว้แล้วถอดรหัสในภายหลัง (Harvest Now, Decrypt Later) ทำให้องค์กรสามารถใช้ระบบยืนยันตัวตนด้วยระบบรหัสลับแบบดั่งเดิมได้ จนกระทั้งคอมพิวเตอร์ควอนตัมที่ศักยภาพสูงถูกพัฒนาขึ้น

อัลกอริธึมสำหรับการยืนยันตัวตนที่มีความทนทานต่อการโจมตีด้วยคอมพิวเตอร์ควอนตัมจะต้องมีการปรับปรุงสำหรับทั้งระบบที่ดำเนินการยืนยันตัวตน และ ระบบที่ยอมรับการยืนยันตัวตนนั้น นอกจากนี้ ยังมีความจำเป็นต้องปรับปรุงระบบโครงสร้างพื้นฐานที่สนับสนุนการยืนยันตัวต้น รวมถึงระบบโครงสร้างพื้นฐานกุญแจสาธารณะและอุปกรณ์ฮาร์ดแวร์ที่ยืนยันตัวตน เป็นต้น

## โพรโตคอลด้านความมั่นคงปลอดภัยของระบบเครือข่าย
โปรโตคอลความปลอดภัยของระบบเครือข่าย เช่น Transport Layer Security (TLS) และ Virtual Private Network (VPN) ทำหน้าที่รักษาความมั่นคงปลอดภัยในการส่งข้อมูลผ่านเครือข่ายสาธารณะด้วยระบบรหัสลับ เพื่อการรักษาความลับ (Confidentiality) ความสมบูรณ์ (Integrity) และการยืนยันตัวตน (Authentication) ระหว่างคู่สื่อสาร

โปรโตคอลความปลอดภัยของเครือข่ายสมัยใหม่มักใช้กุญแจอสมมาตร (Asymmetric Keys) สำหรับการสร้างกุญแจรหัสลับร่วมกัน (Key Establishment) และการยืนยันตัวตน (Authentication) แยกกัน โดยใช้กุญแจที่มีอายุการใช้งานนาน (Long-term Keys) ใช้สำหรับการยืนยันตัวตน ในขณะที่กุญแจที่มีอายุการใช้งานสั้น (Short-term Keys) สำหรับการสร้างกุญแจรหัสลับร่วมกัน เพื่อให้เกิดคุณสมบัติที่เรียกว่า Forward Secrecy ทำให้การรั่วไหลของกุญแจระยะยาวถูกละเมิด ไม่มีผลกระทบต่อความมั่นคงปลอดภัยของเซสชันการสื่อสาร (communication sessions) ที่เกิดขึ้นก่อนการรั่วไหลดังกล่าว

กุญแจรหัสลับแบบสมมาตร (Symmetric Keys) ที่ถูกสร้างคุณจากการสร้างกุญแจรหัสลับร่วมกัน มีความเสี่ยงจากการโจมตีประเภทเก็บข้อมูลไว้แล้วถอดรหัสในภายหลัง (Harvest Now, Decrypt Later) ดังนั้น จีงมีความจำเป็นต้องพิจารณาการปรับเปลี่ยนอัลกอริทึมการสร้างกุญแจรหัสลับร่วมกันอย่างเร่งด่วน ในขณะที่อัลกอริทึมการยืนยันตัวตนนั้นไม่มีความเสี่ยงดังกล่าว และอาจถูกปรับเปลี่ยนได้ในภายหลัง

## การลงลายมือชื่อและเข้ารหัสลับของอีเมลและเอกสาร
การลงลายมือชื่อดิจิทัลบนอีเมลและเอกสารอิเล็กทรอนิกส์ มีคุณสมบัติในการยืนยันแหล่งที่มา (authenticity) และความสมบูรณ์ (integirty) ของข้อมูลในการสื่อสารระหว่างผู้ส่งและผู้รับอีเมลหรือเอกสาร ทำให้สามารถมั่นใจได้ว่าข้อความไม่ได้ถูกแก้ไขและมาจากแหล่งที่น่าเชื่อถือ

โพรโทคอลในการลงลายมือชื่อดิจิทัลและเข้ารหัสลับข้อมูล เช่น Secure/Multipurpose Internet Mail Extensions (S/MIME) เป็นมาตรฐานที่ใช้ระบบรหัสกุญญแจสาธารณะ (Public-key Encryption) ในการลงลายมือชื่อและเข้ารหัสลัยแบบปลายทางถึงปลายทาง (End-to-end Encryption) ในการยืนยันตัวตนและแลกเปลี่ยนข้อมูล โดยมีความเสี่ยงจากการโจมตีประเภทเก็บข้อมูลไว้แล้วถอดรหัสในภายหลัง (Harvest Now, Decrypt Later) เช่นเดียวกันกับโพรโทคอลอื่น ๆ ที่กล่าวถึงข้างต้น