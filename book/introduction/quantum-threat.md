# ภัยคุกคามจากคอมพิวเตอร์ควอนตัม
คอมพิวเตอร์ควอนตัม อาศัยหลักการของฟิสิกส์ควอนตัมในการประมวลผลข้อมูล ซึ่งทำให้สามารถแก้ปัญหาทางคณิตศาสตร์บางประเภทได้อย่างมีประสิทธิภาพมากกว่าคอมพิวเตอร์ทั่วไป ตัวอย่างเช่น การแยกตัวประกอบของจำนวนเต็ม (Integer Factorization) การจำลองระบบควอนตัม (Quantum Simulation) และการค้นหาคำตอบที่เหมาะสมที่สุด (Optimization) ซึ่งล้วนเป็นปัญหาที่คอมพิวเตอร์ดั้งเดิมใช้เวลานานในการประมวลผล

ระบบรักษาความปลอดภัยในปัจจุบัน เช่น Transport Layer Security (TLS) มีองค์ประกอบพื้นฐานสำคัญ คือ อัลกอริทึมรหัสลับทั้งประเภทกุญแจอสมมาตร และ กุญแจสมมาตร ในการรักษาความปลอดภัยในการสื่อสารผ่านทางอินเทอร์เน็ต ซึ่งเป็นอัลกอริทึมที่คอมพิวเตอร์ทั่วไปในปัจจุบันถ้าไม่มีกุญแจที่ใช้ในการเข้ารหัสลับจะไม่สามารถถอดรหัสลับได้ในระยะเวลาอันสั้น ซึ่งซูเปอร์คอมพิวเตอร์ (Supercomputer)อาจต้องใช้เวลามากกว่าพันปีในการถอดรหัสลับอัลกอริทึมรหัสลับดังกล่าว ทว่า คอมพิวเตอร์ควอนตัมอาจจะใช้เวลาเพียงไม่กี่ชั่วโมงในการถอดรหัสลับอัลกอริทึมเดียวกันนี้

## อัลกอริทึมของคอมพิวเตอร์สควอนตัมสำหรับโจมตีระบบรหัสลับ

อัลกอริทึมคอมพิวเตอร์ควอนตัมที่สามารถนำมาใช้โจมตีระบบรหัสลับในปัจจุบันสามารถถูกแบ่งออกเป็น 2 ประเภทหลัก ได้แก่ อัลกอริทึมของ Shor และ Grover

1. __อัลกอริทึมของ Shor (Shor's Algorithm)__: เป็นอัลกอริทึมเชิงควอนตัมที่ถูกคิดค้นโดยนักคณิตศาสตร์ชาวอเมริกัน Peter Shor ในปี ค.ศ. 1994 {cite:p}`shor1994algorithms` มีความสามารถใช้แยกตัวประกอบของจำนวนเต็มขนาดใหญ่ (Integer Factorization) และ แก้ปัญหาประเภท Discrete Logarithm Problem (DLP) ได้อย่างมีประสิทธิภาพ ซึ่งคอมพิวเตอร์ทั่วไปไม่สามรถแก้ปัญหาได้

2. __อัลกอริทึมของ Grover (Grover's Algorithm)__: 
เป็นอัลกอริทึมเชิงควอนตัมที่ถูกคิดค้นโดยนักวิทยาศาสตร์คอมพิวเตอร์ Lov Kumar Grover ในปี ค.ศ. 1996 {cite:p}`grover1996fast` มีความสามารถในการค้นหาข้อมูลในรายการที่ไม่มีการจัดเรียง (Unstructured Search) ได้อย่างมีประสิทธิภาพ

## ผลกระทบต่อระบบรหัสลับในปัจจุบัน
### ระบบรหัสลับแบบกุญแจอสมมาตร (Asymmetric Key Cryptography)
คอมพิวเตอร์ควอนตัมขนาดใหญ่สามารถใช้ในการประมวลผลอัลกอริทึมประเภท Shor (Shor’s Algorithm) เพื่อการแก้ปัญหาทางคณิตศาสตร์ประเภทการแยกตัวประกอบเฉพาะ (Prime Factorization Problem) และ ลอการิทึมไม่ต่อเนื่อง (Discrete Logarithm Problem) ซึ่งสามารถนำไปใช้โจมตีระบบรหัสลับแบบกุญแจอสมมาตร เช่น อัลกอริทึมประเภท Rivest–Shamir–Adleman (RSA) Diffie–Hellman และ Elliptic-Curve Cryptography (ECC) ได้รวดเร็วมากกว่าคอมพิวเตอร์ทั่วไปแบบเอกซ์โพเนนเชียล (Exponential Speed-Up) ส่งผลให้โพรโทคอล หรืออัลกอริทึมสำหรับการสื่อสารและแลกเปลี่ยนข้อมูลซึ่งอาศัยระบบรหัสลับแบบกุญแจอสมมาตรเป็นองค์ประกอบ เช่น การลงลายมือชื่อดิจิทัล (Digital Signatures) และ การแลกเปลี่ยนกุญแจ (Key Exchange) อาจไม่มีความปลอดภัยเพียงพออีกต่อไป 

โพรโทคอลและอัลกอริทึมเหล่านี้มีความเสี่ยงจากการถูกโจมตีประเภทเก็บเกี่ยวข้อมูล เพื่อถอดรหัสลับในภายหลัง โดยผู้ไม่ประสงค์ดี (Threat Actor) อาจดำเนินการดักฟังระบบเครือข่ายการสื่อสารและจัดเก็บข้อมูลที่เป็นความลับ จากนั้นนำไปถอดรหัสลับในอนาคต ภายหลังจากที่คอมพิวเตอร์ควอนตัมขนาดใหญ่ได้ถูกพัฒนาขึ้นแล้ว นอกจากนี้ การลงลายมือชื่อดิจิทัลบนเอกสารอิเล็กทรอนิกส์ก็มีความเสี่ยง โดยผู้ไม่ประสงค์ดีอาจใช้คอมพิวเตอร์ควอนตัมเพื่อคำนวณหากุญแจส่วนตัว เพื่อใช้ในการลงลายมือชื่อบนเอกสารสำคัญและแอบอ้างเป็นบุคคลอื่น

### ระบบรหัสลับแบบกุญแจสมมาตร (Symmetric Key Cryptography)
ความปลอดภัยของระบบรหัสลับแบบกุญแจสมมาตรนั้น มีฐานปัญหาทางคณิตศาสตร์ที่แตกต่างจากระบบรหัสลับแบบกุญแจอสมมาตร ทำให้ไม่สามารถใช้อัลกอริทึมประเภท Shor ในการโจมตีด้วยความเร็วที่เพิ่มมากขึ้นแบบเอกซ์โพเนนเชียลได้ โดยอัลกอริทึมสำหรับการโจมตีระบบรหัสลับแบบกุญแจสมมาตรคืออัลกอริทึมประเภท Grover (Grover's Algorithm) ซึ่งมีความรวดเร็วมากกว่าอัลกอริทึมแบบดั้งเดิมแบบยกกำลังสอง (Quadratic Speed-Up) เท่านั้น ดังนั้น อัลกอริทึมสำหรับการสื่อสารและแลกเปลี่ยนข้อมูลซึ่งอาศัยระบบรหัสลับแบบกุญแจสมมาตร เช่น Advanced Encryption Standard (AES) จึงได้รับผลกระทบจากการถูกโจมตีด้วยคอมพิวเตอร์ควอนตัมน้อยกว่าอัลกอริทึมที่ใช้ระบบรหัสลับแบบกุญแจอสมมาตร

หากคอมพิวเตอร์ควอนตัมขนาดใหญ่ถูกพัฒนาขึ้น องค์กรอาจดำเนินการเพิ่มความยาวของกุญแจรหัสลับให้มากขึ้นเป็น 2 เท่า เพื่อให้ระบบสารสนเทศมีระดับความปลอดภัยจากคอมพิวเตอร์ควอนตัมเทียบเท่ากับระบบเดิม ทั้งนี้ การเพิ่มความยาวของกุญแจนั้นอาจไม่สามารถดำเนินการได้โดยง่าย เนื่องจากข้อจำกัดในทั้งทางด้านซอฟต์แวร์และฮาร์ดแวร์ของแอปพลิเคชันที่มีการใช้งานขององค์กร โดยเฉพาะในระบบที่มีการใช้งานเป็นเวลายาวนานและในอุปกรณ์ขนาดเล็ก เช่น อุปกรณ์ IoTs (Internet of Things) อาจมีปริมาณหน่วยความจำไม่เพียงพอ ทำให้องค์กรอาจมีความจำเป็นต้องพิจารณาใช้ทางเลือกอื่น

{numref}`qc-impact-summary` แสดงผลกระทบจากคอมพิวเตอร์ควอนตัมต่อระบบรหัสลับแบบกุญแจ
อสมมาตรและสมมาตร {cite:p}`qedc2022guide`

### ฟังก์ชันแฮช (Hash Function)
คอมพิวเตอร์ควอนตัมมีผลกระทบต่อฟังก์ชันแฮชในลักษณะเดียวกันกับระบบรหัสลับแบบกุญแจสมมาตร นั้นคือ สามารถถูกโจมตีได้ด้วยอัลกอริทึมประเภท Grover ซึ่งมีความรวดเร็วมากกว่าอัลกอริทึมแบบดั้งเดิมแบบยกกำลังสอง (Quadratic Speed-Up) เท่านั้น ดังนั้น หากคอมพิวเตอร์ควอนตัมขนาดใหญ่ถูกพัฒนาขึ้นองค์กรอาจดำเนินการเพิ่มความยาวของแฮชให้มากขึ้นเป็น 2 เท่า เช่น เพิ่มความยาวของฟังก์ชันแฮช SHA-2 (Secure Hash Algorithm 2) จากขนาด 256 bits (SHA-256) ไปเป็น 512 bits (SHA-512)

```{table} สรุปผลกระทบจากคอมพิวเตอร์ควอนตัมต่อระบบรหัสลับแบบกุญแจอสมมาตรและสมมาตร
---
name: qc-impact-summary
---
| โพรโทคอลระบบการเข้ารหัส (Crypto Protocol) | กรณีการใช้งาน (Use Case) | ผลกระทบจากควอนตัม (Quantum Impact) | ระดับความเร่งด่วน (Urgency) |
|--|--|--|--|
| ระบบรหัสลับแบบกุญแจอสมมาตร (เช่น RSA, DH, ECC) | - การแลกเปลี่ยนกุญแจ <br> - การลงลายมือชื่อและการยืนยันตัวตน | มีความเสี่ยงและผลกระทบสูงจากการโจมตีด้วย Shor’s Algorithm | - __สูงสุด__: มีความเสี่ยงจากการโจมตีแบบเก็บเกี่ยวข้อมูลเพื่อถอดรหัสลับในภายหลัง <br> - __สูง__: มีความเสี่ยงเมื่อคอมพิวเตอร์ควอนตัมขนาดใหญ่พัฒนาขึ้น |
| ระบบรหัสลับแบบกุญแจสมมาตร (เช่น AES) | การเข้ารหัสลับ | ปลอดภัยน้อยลงจากการโจมตีด้วย Groover’s Algorithm | __ต่ำถึงปานกลาง__: สามารถใช้วิธีเพิ่มความยาวกุญแจเพื่อรักษาระดับความปลอดภัยให้คงเดิม |
| ฟังก์ชันแฮช (เช่น SHA-2)| การรักษาความสมบูรณ์ของข้อมูล | ปลอดภัยน้อยลงจากการโจมตีด้วย Groover’s Algorithm | __ต่ำถึงปานกลาง__: สามารถใช้วิธีเพิ่มความยาวของแฮชเพื่อรักษาระดับความปลอดภัยให้คงเดิม |
```

## การเก็บเกี่ยวข้อมูลเพื่อถอดรหัสลับในภายหลัง (Harvest Now, Decrypt Later)
ผู้ไม่ประสงค์ดี รวมถึง อาชญากรหรือผู้ก่อการร้ายข้ามชาติ อาจจะดำเนินการเก็บรวบรวมข้อมูลสำคัญขององค์กรหรือหน่วยงานของรัฐที่ถูกเข้ารหัสลับไว้ตั้งแต่ตอนนี้ และจัดเก็บไว้เพื่อรอวันที่คอมพิวเตอร์ควอนตัมถูกพัฒนาถึงจุดที่ สามารถถอดรหัสลับข้อมูลเหล่านี้ได้ในอนาคต ดังนั้น ข้อมูลความลับที่มีความจำเป็นต้องจัดเก็บรักษาไว้เป็นระยะเวลานานมากกว่า 10 ปี เช่น ข้อมูลทางการทหาร ความลับทางธุรกิจ และ ข้อมูลทางด้านสุขภาพ เป็นต้น อาจมีความเสี่ยง ณ วันนี้ ต่อการถูกโจมตีแบบ Harvest Now, Decrypt Later ตัวอย่างที่สำคัญและเกิดขึ้นจริงในประวัติศาสตร์คือ โครงการเวโนนา (Venona Project) ในช่วงสงครามเย็น ซึ่งรัฐบาล

ประเทศสหรัฐอเมริกาดำเนินการเก็บเกี่ยวและจัดเก็บข้อมูลสื่อสารที่ถูกเข้ารหัสลับของสหภาพโซเวียตเพื่อการถอดรหัสลับในภายหลัง ระหว่างปี พ.ศ. 2486 ถึง พ.ศ. 2523 ทำให้สามารถดำเนินการจับกุมสายลับที่ปฏิบัติการจารกรรมในประเทศสหรัฐอเมริการได้การโจมตีประเภทเก็บเกี่ยวข้อมูลเพื่อถอดรหัสลับในภายหลัง สามารถแสดงตัวอย่างได้ใน {numref}`harvest-now-decrypt-later` โดยในการสื่อสารระหว่างสองบุคคลดังแสดงในขั้นตอนที่ (1) ถึง (2) มีผู้ไม่ประสงค์ดีดำเนินการโจมตีดังแสดงในขั้นตอนที่ (A) ถึง (D) ดังนี้ {cite:p}`qrwg2021canadian`

- (1) ทั้งสองบุคคลเริ่มต้นการสื่อสารโดยจัดตั้ง Session การสื่อสารที่ปลอดภัย (Secure Communication Session) โดยใช้อัลกอริทึมการแลกเปลี่ยนกุญแจ ซึ่งเป็นอัลกอริทึมระบบรหัสลับแบบกุญแจอสมมาตร ทำให้ทั้งสองบุคคลมีกุญแจเข้ารหัสลับแบบสมมาตรชุดเดียวกัน เช่น การใช้โพรโทคอล TLS เพื่อการแลกเปลี่ยนกุญแจและสร้างช่องทางการสื่อสารที่ปลอดภัยระหว่าง Client กับ Server 

- (2) ทั้งสองบุคคลแลกเปลี่ยนข้อมูลสำหรับการสื่อสาร โดยใช้กุญแจเข้ารหัสลับแบบสมมาตรในขั้นตอนที่ (1) เพื่อการเข้ารหัสลับข้อมูลการสื่อสารดังกล่าว

- (A) ผู้ไม่ประสงค์ดีดำเนินการจัดเก็บข้อมูลที่ใช้ในระหว่างกระบวนการแลกเปลี่ยนกุญแจเข้ารหัสลับในขั้นตอนที่ (1) โดยผู้ไม่ประสงค์ดียังไม่สามารถโจมตีอัลกอริทึมแลกเปลี่ยนกุญแจได้ด้วยคอมพิวเตอร์ในยุคปัจจุบัน

- (B) ผู้ไม่ประสงค์ดีดำเนินการจัดเก็บข้อมูลที่ใช้ในการสื่อสารในขั้นตอนที่ (2) โดยผู้ไม่ประสงค์ดียังไม่สามารถโจมตีอัลกอริทึมการเข้ารหัสลับอัลกอริทึมเข้ารหัสลับข้อมูลได้ด้วยคอมพิวเตอร์ในยุคปัจจุบัน

- (C) ผู้ไม่ประสงค์ดีรอให้คอมพิวเตอร์ควอนตัมขนาดใหญ่ถูกพัฒนาขึ้นในอนาคต เพื่อใช้ในการโจมตีอัลกอริทึมแลกเปลี่ยนกุญแจและคำนวณหากุญแจเข้ารหัสลับในขั้นตอนที่ (1) โดยใช้ข้อมูลที่ถูกจัดเก็บไว้ในอดีตในขั้นตอน (A)

- (D) ผู้ไม่ประสงค์ดีใช้กุญแจเข้ารหัสลับที่คำนวณได้จากคอมพิวเตอร์ควอนตัมในขั้นตอน (C) เพื่อถอดรหัสลับข้อมูลที่ใช้สื่อสารในขั้นตอนที่ (2)

```{figure} ../figures/harvest-now-decrypt-later.png
---
name: harvest-now-decrypt-later
---
การโจมตีประเภทเก็บเกี่ยวข้อมูลเพื่อถอดรหัสลับในภายหลัง ด้วยคอมพิวเตอร์ควอนตัม
```