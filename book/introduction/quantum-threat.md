# ภัยคุกคามจากคอมพิวเตอร์ควอนตัม
คอมพิวเตอร์ควอนตัม อาศัยหลักการของฟิสิกส์ควอนตัมในการประมวลผลข้อมูล ซึ่งทำให้สามารถแก้ปัญหาทางคณิตศาสตร์บางประเภทได้อย่างมีประสิทธิภาพมากกว่าคอมพิวเตอร์ทั่วไป ตัวอย่างเช่น การแยกตัวประกอบของจำนวนเต็ม (Integer Factorization) การจำลองระบบควอนตัม (Quantum Simulation) และการค้นหาคำตอบที่เหมาะสมที่สุด (Optimization) ซึ่งล้วนเป็นปัญหาที่คอมพิวเตอร์ดั้งเดิมใช้เวลานานในการประมวลผล

ระบบรักษาความปลอดภัยในปัจจุบัน เช่น Transport Layer Security (TLS) มีองค์ประกอบพื้นฐานสำคัญ คือ อัลกอริทึมรหัสลับทั้งประเภทกุญแจอสมมาตร และ กุญแจสมมาตร ในการรักษาความปลอดภัยในการสื่อสารผ่านทางอินเทอร์เน็ต ซึ่งเป็นอัลกอริทึมที่คอมพิวเตอร์ทั่วไปในปัจจุบันถ้าไม่มีกุญแจที่ใช้ในการเข้ารหัสลับจะไม่สามารถถอดรหัสลับได้ในระยะเวลาอันสั้น ซึ่งซูเปอร์คอมพิวเตอร์ (Supercomputer)อาจต้องใช้เวลามากกว่าพันปีในการถอดรหัสลับอัลกอริทึมรหัสลับดังกล่าว ทว่า คอมพิวเตอร์ควอนตัมอาจจะใช้เวลาเพียงไม่กี่ชั่วโมงในการถอดรหัสลับอัลกอริทึมเดียวกันนี้

## อัลกอริทึมของคอมพิวเตอร์สควอนตัมสำหรับโจมตีระบบรหัสลับ

อัลกอริทึมคอมพิวเตอร์ควอนตัมที่สามารถนำมาใช้โจมตีระบบรหัสลับในปัจจุบันสามารถถูกแบ่งออกเป็น 2 ประเภทหลัก ได้แก่ อัลกอริทึมของ Shor และ Grover

1. __อัลกอริทึมของ Shor (Shor's Algorithm)__: เป็นอัลกอริทึมเชิงควอนตัมที่ถูกคิดค้นโดยนักคณิตศาสตร์ชาวอเมริกัน Peter Shor ในปี ค.ศ. 1994 {cite:p}`shor1994algorithms` มีความสามารถใช้แยกตัวประกอบของจำนวนเต็มขนาดใหญ่ (Integer Factorization) และ แก้ปัญหาประเภท Discrete Logarithm Problem (DLP) ได้อย่างมีประสิทธิภาพ ซึ่งคอมพิวเตอร์ทั่วไปไม่สามรถแก้ปัญหาได้

2. __อัลกอริทึมของ Grover (Grover's Algorithm)__: 
เป็นอัลกอริทึมเชิงควอนตัมที่ถูกคิดค้นโดยนักวิทยาศาสตร์คอมพิวเตอร์ Lov Kumar Grover ในปี ค.ศ. 1996 {cite:p}`grover1996fast` มีความสามารถในการค้นหาข้อมูลในรายการที่ไม่มีการจัดเรียง (Unstructured Search) ได้อย่างมีประสิทธิภาพ

## ผลกระทบต่อระบบรหัสลับในปัจจุบัน
คอมพิวเตอร์ควอนตัมจะผลกระทบต่อระบบรหัสลับในปัจจุบัน โดยสามารถสรุปใน {numref}`qc-impact-summary` ดังนี้ {cite:p}`qedc2022guide` {cite:p}`nist2024ir8547`

```{table} สรุปผลกระทบจากคอมพิวเตอร์ควอนตัมต่อระบบรหัสลับแบบกุญแจอสมมาตร ระบบรหัสลับแบบกุญแจสมมาตร และ ฟังก์ชันแฮช
---
name: qc-impact-summary
---
| โพรโทคอลระบบการเข้ารหัส (Crypto Protocol) | กรณีการใช้งาน (Use Case) | ผลกระทบจากควอนตัม (Quantum Impact) | ระดับความเร่งด่วน (Urgency) |
|--|--|--|--|
| ระบบรหัสลับแบบกุญแจอสมมาตร (เช่น RSA, DH, ECC) | - การสร้างกุญแจรหัสลับร่วมกัน <br> - การลงลายมือชื่อและการยืนยันตัวตน | มีความเสี่ยงและผลกระทบสูงจากการโจมตีด้วย Shor’s Algorithm | - __สูงสุด__: มีความเสี่ยงจากการโจมตีแบบเก็บเกี่ยวข้อมูลเพื่อถอดรหัสลับในภายหลัง <br> - __สูง__: มีความเสี่ยงเมื่อคอมพิวเตอร์ควอนตัมขนาดใหญ่พัฒนาขึ้น |
| ระบบรหัสลับแบบกุญแจสมมาตร (เช่น AES) | การเข้ารหัสลับ | ปลอดภัยน้อยลงจากการโจมตีด้วย Groover’s Algorithm | __ต่ำถึงปานกลาง__: สามารถใช้วิธีเพิ่มความยาวกุญแจเพื่อรักษาระดับความปลอดภัยให้คงเดิม |
| ฟังก์ชันแฮช (เช่น SHA-2)| การรักษาความสมบูรณ์ของข้อมูล | ปลอดภัยน้อยลงจากการโจมตีด้วย Groover’s Algorithm | __ต่ำถึงปานกลาง__: สามารถใช้วิธีเพิ่มความยาวของแฮชเพื่อรักษาระดับความปลอดภัยให้คงเดิม |
```

### ระบบรหัสลับแบบกุญแจอสมมาตร (Asymmetric Key Cryptography)
คอมพิวเตอร์ควอนตัมขนาดใหญ่สามารถใช้ในการประมวลผลอัลกอริทึมประเภท Shor (Shor’s Algorithm) เพื่อการแก้ปัญหาทางคณิตศาสตร์ประเภทการแยกตัวประกอบเฉพาะ (Prime Factorization Problem) และ ลอการิทึมไม่ต่อเนื่อง (Discrete Logarithm Problem) ซึ่งสามารถนำไปใช้โจมตีระบบรหัสลับแบบกุญแจอสมมาตร เช่น อัลกอริทึมประเภท Rivest–Shamir–Adleman (RSA) Diffie–Hellman และ Elliptic-Curve Cryptography (ECC) ได้รวดเร็วมากกว่าคอมพิวเตอร์ทั่วไปแบบเอกซ์โพเนนเชียล (Exponential Speed-Up) ส่งผลให้โพรโทคอล หรืออัลกอริทึมสำหรับการสื่อสารและแลกเปลี่ยนข้อมูลซึ่งอาศัยระบบรหัสลับแบบกุญแจอสมมาตรเป็นองค์ประกอบ เช่น การลงลายมือชื่อดิจิทัล (Digital Signatures) และ การสร้างกุญแจรหัสลับร่วมกัน (Key Establishment) อาจไม่มีความปลอดภัยเพียงพออีกต่อไป 

โพรโทคอลและอัลกอริทึมเหล่านี้มีความเสี่ยงจากการถูกโจมตีประเภท__เก็บเกี่ยวข้อมูล เพื่อถอดรหัสลับในภายหลัง (Harvest Now, Decrypt Later)__ โดยผู้ไม่ประสงค์ดี (Threat Actor) อาจดำเนินการดักฟังระบบเครือข่ายการสื่อสารและจัดเก็บข้อมูลที่เป็นความลับ จากนั้นนำไปถอดรหัสลับในอนาคต ภายหลังจากที่คอมพิวเตอร์ควอนตัมขนาดใหญ่ได้ถูกพัฒนาขึ้นแล้ว นอกจากนี้ การลงลายมือชื่อดิจิทัลบนเอกสารอิเล็กทรอนิกส์ก็มีความเสี่ยง โดยผู้ไม่ประสงค์ดีอาจใช้คอมพิวเตอร์ควอนตัมเพื่อคำนวณหากุญแจส่วนตัว เพื่อใช้ในการลงลายมือชื่อบนเอกสารสำคัญและแอบอ้างเป็นบุคคลอื่น

#### อัลกอริทึมการสร้างกุญแจรหัสลับร่วมกัน
การสร้างกุญแจรหัสลับร่วมกัน (Key Establishment) คือกระบวนการที่ใช้ในการสร้างและส่งมอบกุญแจรหัสลับให้แก่หน่วยงานที่ได้รับอนุญาตให้ใช้งานกุญแจดังกล่าว โดยในปัจจุบันมาตรฐานอัลกอริทึมการสร้างกุญแจรหัสลับร่วมกัน มีความปลอดภัยตั้งอยู่บนปัญหาทางคณิตศาสตร์ประเภท Discrete Logarithm Problem เช่น ระบบรหัสลับแบบเส้นโค้งวงรี (Elliptic Curve Cryptography) และ การแยกตัวประกอบจำนวนเต็ม (Integer Factorization) เช่น  ระบบรหัสลับประเภท RSA

FIPS 203 ระบุระบบรหัสลับที่เรียกว่า Module-Lattice-Based Key-Encapsulation Mechanism (ML-KEM) ซึ่งพัฒนามาจากการอัลกอริทึม CRYSTALS-KYBER สำหรับ Key-Encapsulation Mechanism (KEM)

โดย NIST กำลังดำเนินกระบวนการกำหนดมาตรฐานระบบรหัสลับสำหรับยุคควอนตัม (NIST PQC Standardization Process) เพื่อเป็นตัวเลือกเพิ่มเติมเพื่อเป็นทางเลือกเสริมให้กับ ML-KEM ในอนาคต

#### อัลกอริทึมการลงลายมือชื่อดิจิทัล
การลงลายมือชื่อดิจิทัล (Digital Signature) เป็นอัลกอริทึมระบบรหัสลับที่มีการใช้งานหลากหลายรูปแบบ รวมถึงการยืนยันตัวตน (Identity Authentication) การยืนยันความถูกต้องและความสมบูรณ์ของข้อมูล (Integrity Authentication) การยืนยันแหล่งที่มาของข้อมูล (Source Authentication) อีกทั้งมีคุณสมบัติห้ามการปฏิเสธความรับผิด (Non-repudiation) โดยในประเทศไทยสามารถใช้ลายมือชื่อดิจิทัลแทนการลงลายมือชื่อแบบน้ำหมึกตามมาตรา 26 แห่ง พรบ. ว่าด้วยธุรกรรมทางอิเล็กทรอนิกส์ พ.ศ. 2544 และที่แก้ไขเพิ่มเติม

ทั้งนี้ อัลกอริทึมการลงลายมือชื่อดิจิทัลที่มีการใช้อย่างแพร่หลายในปัจจุบันล้วนมีความเสี่ยงถูกโจมตีการคอมพิวเตอร์ควอนตัมประเภท Shor’s Algorithm รวมถึง อัลกอริทึมระบบรหัสดังต่อไปนี้
- RSA ตามมาตรฐาน [RFC 8017](https://datatracker.ietf.org/doc/html/rfc8017) , [PKCS 1 เวอร์ชัน 1.5](https://datatracker.ietf.org/doc/html/rfc3447)
- เส้นโค้งเชิงวงรี (Elliptic Curve Digital Signature Algorithm: ECDSA) ตามมาตรฐาน [ISO/IEC 14888-3](https://www.iso.org/standard/76382.html) และ [SEC2](https://www.secg.org/sec2-v2.pdf)  เป็นต้น 
- Edwards-Curve Digital Signature Algorithm (EdDSA) ตามมาตรฐาน [RFC 8032](https://datatracker.ietf.org/doc/html/rfc8032)

โดยมาตรฐาน [FIPS 204](https://csrc.nist.gov/pubs/fips/204/final) และ [FIPS 205](https://csrc.nist.gov/pubs/fips/205/final) ระบุอัลกอริทึมการลงลายมือชื่อดิจิทัลที่ทนทานต่อการโจมตีจากคอมพิวเตอร์ควอนตัม โดย FIPS 204 ระบุ Module-Lattice-Based Digital Signature Algorithm (ML-DSA) ซึ่งพัฒนามาจากการอัลกอริทึม [CRYSTALS-Dilithium](https://pq-crystals.org/dilithium/index.shtml) ในขณะที่ FIPS 205 ระบุ Stateless Hash-Based Digital Signature Algorithm (SLH-DSA) ซึ่งพัฒนามาจากการเสนอ [SPHINCS+](https://sphincs.org/)

### ระบบรหัสลับแบบกุญแจสมมาตร (Symmetric Key Cryptography)
ความปลอดภัยของระบบรหัสลับแบบกุญแจสมมาตรนั้น มีฐานปัญหาทางคณิตศาสตร์ที่แตกต่างจากระบบรหัสลับแบบกุญแจอสมมาตร ทำให้ไม่สามารถใช้อัลกอริทึมประเภท Shor ในการโจมตีด้วยความเร็วที่เพิ่มมากขึ้นแบบเอกซ์โพเนนเชียลได้ โดยอัลกอริทึมสำหรับการโจมตีระบบรหัสลับแบบกุญแจสมมาตรคืออัลกอริทึมประเภท Grover (Grover's Algorithm) ซึ่งมีความรวดเร็วมากกว่าอัลกอริทึมแบบดั้งเดิมแบบยกกำลังสอง (Quadratic Speed-Up) เท่านั้น ดังนั้น อัลกอริทึมสำหรับการสื่อสารและแลกเปลี่ยนข้อมูลซึ่งอาศัยระบบรหัสลับแบบกุญแจสมมาตร เช่น Advanced Encryption Standard (AES) จึงได้รับผลกระทบจากการถูกโจมตีด้วยคอมพิวเตอร์ควอนตัมน้อยกว่าอัลกอริทึมที่ใช้ระบบรหัสลับแบบกุญแจอสมมาตร และถือว่ามีความเสี่ยงจากการถูกโจมตีด้วยคอมพิวเตอร์ควอนตัม__ต่ำถึงปานกลาง__

หากคอมพิวเตอร์ควอนตัมขนาดใหญ่ถูกพัฒนาขึ้น องค์กรอาจดำเนินการเพิ่มความยาวของกุญแจรหัสลับให้มากขึ้นเป็น 2 เท่า เพื่อให้ระบบสารสนเทศมีระดับความปลอดภัยจากคอมพิวเตอร์ควอนตัมเทียบเท่ากับระบบเดิม ทั้งนี้ การเพิ่มความยาวของกุญแจนั้นอาจไม่สามารถดำเนินการได้โดยง่าย เนื่องจากข้อจำกัดในทั้งทางด้านซอฟต์แวร์และฮาร์ดแวร์ของแอปพลิเคชันที่มีการใช้งานขององค์กร โดยเฉพาะในระบบที่มีการใช้งานเป็นเวลายาวนานและในอุปกรณ์ขนาดเล็ก เช่น อุปกรณ์ IoTs (Internet of Things) อาจมีปริมาณหน่วยความจำไม่เพียงพอ ทำให้องค์กรอาจมีความจำเป็นต้องพิจารณาใช้ทางเลือกอื่น

### ฟังก์ชันแฮช (Hash Function)
คอมพิวเตอร์ควอนตัมมีผลกระทบต่อฟังก์ชันแฮชในลักษณะเดียวกันกับระบบรหัสลับแบบกุญแจสมมาตร นั้นคือ สามารถถูกโจมตีได้ด้วยอัลกอริทึมประเภท Grover ซึ่งมีความรวดเร็วมากกว่าอัลกอริทึมแบบดั้งเดิมแบบยกกำลังสอง (Quadratic Speed-Up) เท่านั้น ดังนั้น หากคอมพิวเตอร์ควอนตัมขนาดใหญ่ถูกพัฒนาขึ้นองค์กรอาจดำเนินการเพิ่มความยาวของแฮชให้มากขึ้นเป็น 2 เท่า เช่น เพิ่มความยาวของฟังก์ชันแฮช SHA-2 (Secure Hash Algorithm 2) จากขนาด 256 bits (SHA-256) ไปเป็น 512 bits (SHA-512) จึงถือว่าฟังก์ชันแฮชมีความเสี่ยงจากการถูกโจมตีด้วยคอมพิวเตอร์ควอนตัม__ต่ำถึงปานกลาง__

