# บทนำ
เศรษฐกิจและสังคมของประเทศไทยมีการพึ่งพาเทคโนโลยีสารสนเทศและการสื่อสารเพิ่มมากขึ้นอย่างต่อเนื่อง ทั้งในอุตสาหกรรมการเงิน การธนาคาร การคมนาคม การแพทย์ รวมถึงด้านการทหารและความมั่นคงของชาติ เป็นต้น ดังนั้น การยกระดับความปลอดภัยในการสื่อสาร การสร้างและเตรียมบุคลากรพร้อมทั้งโครงสร้างพื้นฐานเพื่อการสื่อสารที่ปลอดภัย รวมถึงการแก้ไขเพิ่มเติมกฎและระเบียบให้รองรับ ครอบคลุม และ ทันต่อการเปลี่ยนแปลงจึงเป็นสิ่งสำคัญอย่างยิ่ง

ในปัจจุบัน ระบบรักษาความมั่นคงปลอดภัยทางเทคโนโลยีสารสนเทศมีองค์ประกอบหลัก คือ ระบบรหัสลับแบบกุญแจสาธารณะ (Public Key Cryptography) ซึ่งถูกใช้งานอย่างแพร่หลาย โดยถูกใช้เป็นองค์ประกอบพื้นฐานในกระบวนการแลกเปลี่ยนข้อมูลให้มีความปลอดภัย เช่น การแลกเปลี่ยนกุญแจระบบรหัสลับ (Key Exchange) การลงลายมือชื่อดิจิทัล (Digital Signatures) และการยืนยันตัวตน (Authentication) ทั้งนี้
หากระบบรหัสลับแบบกุญแจสาธารณะถูกโจมตีผู้ไม่ประสงค์ดีอาจปลอมแปลงเอกสารอิเล็กทรอนิกส์ โดยใช้ลายมือชื่อดิจิทัลปลอมเพื่อการทำธุรกรรมโดยไม่ได้รับอนุญาตหรือแอบอ้างเป็นบุคคลอื่นได้ เป็นต้น

คอมพิวเตอร์ควอนตัมขนาดใหญ่ (Large-Scale Quantum Computers) หากถูกพัฒนาขึ้น จะมีความสามารถในการโจมตีระบบรหัสลับแบบกุญแจสาธารณะ ซึ่งจากการประมาณการในรายงานโดย Gouzien ระบบรหัสลับ RSA-2048 อาจสามารถถูกแยกตัวประกอบเพื่อถอดรหัสลับได้ภายใน 177 วันด้วยคอมพิวเตอร์ควอนตัมขนาด 13,436 คิวบิตและหน่วยความจำแบบ multimode {cite:p}`gouzien2021factoring` นอกจากนี้ บริษัท Google ประเทศสหรัฐอเมริกา ได้แสดงสาธิต [Quantum Supremacy ในปี ค.ศ. 2019](https://spectrum.ieee.org/googles-quantum-tech-milestone-excites-scientists-and-spurs-rivals) โดยใช้คอมพิวเตอร์ควอนตัมขนาด 54 qubits สาธิตการคำนวณที่คอมพิวเตอร์ธรรมดาไม่สามารถคำนวรณได้ {cite:p}`arute2019quantum` ดังนั้น การพัฒนาคอมพิวเตอร์ควอนตัมจึงมีความเสี่ยงที่จะส่งผลกระทบในวงกว้างทั้งทางด้านเศรษฐกิจ สังคมและความมั่นคงของราชอาณาจักรไทย 

```{figure} ../figures/google-quantum-computers.png
---
name: google-quantum-computers
---
Sundar Pichai กับควอนตัมคอมพิวเตอร์ของบริษัท Google ในแถลงข่าวเกี่ยวกับ Quantum Supremacy (IEEE Spectrum, 2019)
```

การพัฒนาคอมพิวเตอร์ควอนตัมขนาดใหญ่อาจใช้ระยะเวลาหลายปี แต่หลายหน่วยงานได้เริ่มศึกษาวิจัยและทุ่มเทการพัฒนาคอมพิวเตอร์ควอนตัมอย่างจริงจังและมีเครื่องต้นแบบที่สามารถใช้ได้ในงานที่ไม่ซับซ้อนตัวอย่างเช่น บริษัท IBM ได้เปิดตัวชิปควอนตัม Osprey ขนาด 433 คิวบิตในเดือนพฤศจิกายน พ.ศ. 2565 และ เปิดตัวชิปควอนตัม Condor ขนาด 1,121 คิวบิตและ Quantum System Two ในเดือนธันวาคม พ.ศ. 2566 {cite:p}`castelvecchi2023ibm` นอกจากนี้ ในเดือนเดียวกันกลุ่มนักวิจัยจากมหาวิทยาลัยฮาร์วาร์ดและหน่วยงานพันธมิตรได้ตีพิมพ์บทความวิชาการเกี่ยวกับความสำเร็จในการพัฒนาและทดลองคอมพิวเตอร์ควอนตัมขนาด 48 คิวบิตเชิงตรรกะ {cite:p}`bluvstein2024logical` สำนักงานกลางเพื่อความมั่นคงปลอดภัยสารสนเทศเยอรมนี (The Federal Office for Information Security of Germany : BSI) คาดการณ์ว่าในช่วงประมาณ พ.ศ. 2578 คอมพิวเตอร์ควอนตัมจะมีศักยภาพเพียงพอที่จะเป็นภัยคุกคามต่อระบบรหัสลับแบบกุญแจสาธารณะที่ใช้กันอยู่ในปัจจุบัน {cite:p}`bsi2023quantum`

ทั้งนี้การเปลี่ยนแปลงระบบสารสนเทศขององค์กรให้มีความพร้อมต่อภัยคุกคามจากคอมพิวเตอร์ควอนตัม อาจใช้ระยะเวลาที่ยาวนานเทียบเท่าหรือนานกว่าการพัฒนาคอมพิวเตอร์ควอนตัมขนาดใหญ่ข้อมูลที่เป็นความลับขององค์กรซึ่งมีความจำเป็นต้องจัดเก็บไปเป็นระยะเวลานานอาจมีความเสี่ยงจากการถูก[โจมตีประเภทเก็บเกี่ยวข้อมูลเพื่อถอดรหัสลับในภายหลัง (Harvest Now, Decrypt Later)](https://en.wikipedia.org/wiki/Harvest_now,_decrypt_later) ตั้งแต่วันนี้ ซึ่งผู้ไม่ประสงค์ดีเก็บรวบรวมข้อมูลสำคัญที่ถูกเข้ารหัสลับเอาไว้ช่วงเวลานี้ เพื่อนำไปถอดรหัสลับด้วยคอมพิวเตอร์ควอนตัมในอนาคต

ดังนั้นภาครัฐและเอกชน ควรเริ่มต้นศึกษา วางแผน และเตรียมความพร้อมต่อการรับมือภัยคุกคาม
จากคอมพิวเตอร์ควอนตัม โดยควรดำเนินการแบบองค์รวมทั้งในระดับการวางนโยบายและกำหนดกลยุทธ์โดยผู้บริหารระดับสูงการบริหารจัดการโดยระดับผู้จัดการ จนไปถึงกระบวนการดำเนินงานโดยเจ้าหน้าที่ระดับปฏิบัติการขององค์กร