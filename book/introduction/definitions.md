# นิยาม
- __“กลศาสตร์ควอนตัม (Quantum Mechanics)”__ หมายความว่า ทฤษฎีทางฟิสิกส์ที่ใช้ในการอธิบายพฤติกรรมและคุณสมบัติของระบบที่มีขนาดเล็กในระดับอะตอม
- __“คอมพิวเตอร์ควอนตัม (Quantum Computer)”__ หมายความว่า คอมพิวเตอร์ที่ใช้ปรากฏการณ์ทางฟิสิกส์ของระบบที่มีขนาดเล็กในระดับอะตอมซึ่งสามารถอธิบายได้ด้วยทฤษฎีกลศาสตร์ควอนตัมในการคำนวณและประมวลผลทางคอมพิวเตอร์ โดยมีคุณสมบัติในการแก้ปัญหาทางคณิตศาสตร์บางประเภทที่คอมพิวเตอร์ธรรมดาไม่สามารถแก้ได้อย่างมีประสิทธิภาพ
- __“ระบบรหัสลับ (Cryptography)”__ หมายความว่า ศาสตร์ที่ศึกษาเกี่ยวกับการสร้างความมั่นคงปลอดภัยในการสื่อสาร (Secure communication) เพื่อปกป้องข้อมูลจากการเข้าถึงโดยไม่ได้รับอนุญาต
- __“การเข้ารหัสลับ (Encryption)”__ หมายความว่า การแปลงข้อความหรือข้อมูลที่สามารถอ่านได้ (Plaintext) ให้อยู่ในรูปแบบที่ถูกเข้ารหัสลับและไม่สามารถอ่านได้ (Ciphertext)
- __“การถอดรหัสลับ (Decryption)”__ หมายความว่า การแปลงข้อความหรือข้อมูลจากรูปแบบที่ถูกเข้ารหัสลับและไม่สามารถอ่านได้ (Ciphertext) ให้กลับไปอยู่ในรูปแบบเดิมที่สามารถอ่านได้ (Plaintext)
- __“ระบบรหัสลับแบบกุญแจสมมาตร (Symmetric Key Cryptography)”__ หมายความว่า ระบบรหัสลับที่ใช้กุญแจรหัสลับ (Secret Key) ดอกเดียวกันในการเข้ารหัสลับและถอดรหัสลับ
- __“ระบบรหัสลับแบบกุญแจอสมมาตร (Asymmetric Key Cryptography)”__ หรือ __“ระบบรหัสลับกุญแจสาธารณะ (Public Key Cryptography)”__ หมายความว่า ระบบรหัสลับที่คู่กุญแจ (Key pair) ประกอบด้วย กุญแจสาธารณะ (Public Key) ใช้เข้ารหัสลับเพื่อรักษาความลับ หรือตรวจสอบความครบถ้วนแท้จริงของข้อมูล และ กุญแจส่วนตัว (Private Key) ใช้สำหรับถอดรหัสลับหรือลงลายมือชื่อดิจิทัลเพื่อรับรองความแท้จริงของข้อมูล โดยกุญแจส่วนตัวต้องจัดเก็บไว้เป็นความลับ ในขณะที่กุญแจสาธารณะสามารถส่งต่อและเปิดเผยให้กับผู้อื่นได้
- __“การลงลายมือชื่อดิจิทัล (Digital Signature)”__ หมายความว่าลายมือชื่ออิเล็กทรอนิกส์ที่ได้จากกระบวนการเข้ารหัสลับด้วยระบบรหัสลับแบบกุญแจอสมมาตร โดยใช้กุญแจส่วนตัว (Private Key) ในการลงลายมือชื่อ และ ใช้กุญแจสาธารณะ (Public Key) ที่เป็นคู่กุญแจกัน ในการตรวจสอบลายมือชื่อ ทำให้สามารถยืนยันตัวเจ้าของลายมือชื่อ (Authenticity) และตรวจพบการเปลี่ยนแปลงของข้อความและลายมือชื่ออิเล็กทรอนิกส์ได้ (Data Integrity) รวมถึงการทำให้เจ้าของลายมือชื่อไม่สามารถปฏิเสธความรับผิดจากข้อความที่ตนเองลงลายมือชื่อได้ (Non-Repudiation)
- —“การสร้างกุญแจรหัสลับร่วมกัน (Key Establishment)”— หมายความว่า กระบวนการทางระบบรหัสลับที่ช่วยให้กลุ่มผู้สนทนาที่ประกอบด้วยปลายทางอย่างน้อย 2 จุดในเครือข่ายการสื่อสารได้รับชุดความลับร่วมกันซึ่งสามารถนำมาใช้เป็นกุญแจ (Shared Secret Keying Material) ในการเข้ารหัสลับได้
- __“ฟังก์ชันแฮช (Hash Function)”__ หมายความว่า กระบวนการทางด้านคณิตศาสตร์ที่ใช้แปลงข้อมูลให้กลายเป็นข้อมูลย่อย (Digest) โดยข้อมูลย่อยจะมีขนาดคงที่ (Fixed Size) ไม่ว่าข้อมูลตั้งต้นจะมีขนาดเท่าใดก็ตาม
- __“ระบบรหัสลับสำหรับยุคควอนตัม (Post-Quantum Cryptography: PQC)”__ หมายความว่า ระบบรหัสลับที่ใช้อัลกอริทึมที่ทนทานต่อการโจมตีจากคอมพิวเตอร์ควอนตัม (Quantum-Resistant Algorithm)
- __“การกระจายกุญแจเชิงควอนตัม (Quantum Key Distribution: QKD)”__ หมายความว่ากระบวนการทางควอนตัมสำหรับการสร้างและกระจายกุญแจรหัสลับ (Key Distribution) อย่างปลอดภัย