# ระบบรหัสลับสำหรับยุคควอนตัม (Post-Quantum Cryptography)
ระบบรหัสลับสำหรับยุคควอนตัม คือ กลุ่มระบบรหัสลับที่ถูกออกแบบเพื่อมีความทนทานต่อการโจมตีจากคอมพิวเตอร์ควอนตัม ซึ่งถูกพัฒนามาจากปัญหาทางคณิตศาสตร์ที่ไม่สามารถแก้ได้ด้วยทั้งคอมพิวเตอร์ควอนตัมและคอมพิวเตอร์ทั่วไปอย่างมีประสิทธิภาพ โดยระบบรหัสลับแบบ PQC ถูกพัฒนาขึ้นมาเพื่อนำมาใช้ทดแทนที่ระบบรหัสลับดั้งเดิมที่มีความเสี่ยงจากการถูกโจมตีจากคอมพิวเตอร์ควอนตัม เช่น อัลกอริทึมประเภท RSA DH และ ECC

อัลกอริทึมประเภท PQC ถูกออกแบบให้สามารถใช้งานได้กับโครงสร้างพื้นฐานทางสารสนเทศและอินเทอร์เน็ตในปัจจุบัน อัลกอริทึมประเภท PQC อาจมีประสิทธิภาพในการประมวลผลใกล้เคียงหรือช้ากว่าอัลกอริทึมแบบดั้งเดิม โดยทั่วไปความยาวกุญแจรหัสลับของอัลกอริทึมประเภท PQC มักจะมีขนาดใหญ่กว่ากุญแจรหัสลับของอัลกอริทึมแบบดั้งเดิมมากจึงทำให้มีต้นทุนในการจัดเก็บและส่งข้อมูลผ่านระบบเครือข่ายที่สูงขึ้น

การปรับปรุงซอฟต์แวร์ของระบบสารสนเทศในองค์กรให้ไปใช้ PQC อาจไม่ใช่เรื่องง่ายในทางปฏิบัติ เนื่องจากว่าในหลาย ๆ องค์กรอาจมีการออกแบบให้ระบบรหัสลับมีความสัมพันธ์กับระบบสารสนเทศที่ซับซ้อนและการเปลี่ยนแปลงระบบรหัสลับอาจส่งผลกระทบกับองค์ประกอบอื่น ๆ ของระบบเป็นวงกว้าง นอกจากนี้อุปกรณ์ฮาร์ดแวร์ขององค์กรอาจไม่มีหน่วยความจำและหน่วยประมวลผลที่เพียงพอต่อการทำงานของ PQC เช่น อุปกรณ์ประเภท IoTs ดังนั้น การปรับปรุงฮาร์ดแวร์จึงอาจเป็นสิ่งจำเป็นสำหรับองค์กร เพื่อให้ฮาร์ดแวร์มีหน่วยความจำและประสิทธิภาพการประมวลผลเพียงพอต่อการใช้งานอัลกอริทึมประเภท PQC

## Crypto Agility
องค์กรควรพิจารณาปรับปรุงระบบสารสนเทศขององค์กรให้มีความยืดหยุ่นรองรับการปรับเปลี่ยนอัลกอริทึมระบบรหัสลับ โดยมีความสอดคล้องตามหลักการความคล่องตัวระบบรหัสลับ (Crypto Agility) ซึ่งหมายถึง การที่ระบบรักษาความปลอดภัยสามารถปรับเปลี่ยนอัลกอริทึมระบบรหัสลับให้มีความทันสมัยได้อย่างรวดเร็ว หลักการนี้มีความสำคัญอย่างยิ่งในการเตรียมตัวเข้าสู่ยุคควอนตัมในอนาคตการจะปฏิบัติตามหลักการนี้ไม่ใช่เพียงการออกแบบและพัฒนาให้ระบบและโพรโทคอลมีความคล่องตัว แต่จะต้องมีมาตรฐานอัลกอริทึม PQC ที่พัฒนาจากปัญหาที่ยากแบบต่าง ๆ เพื่อเป็นตัวเลือกที่หลากหลายตัวเลือกของอัลกอริทึมที่หลากหลายเหล่านี้ยังเป็นประโยชน์ต่อการใช้งานที่มีความต้องการด้านประสิทธิภาพและความมั่นคงปลอดภัยที่แตกต่างกัน ทั้งนี้ อัลกอริทึม PQC ยังไม่ได้อยู่ในสภาวะที่สมบูรณ์เต็มที่และยังจำเป็นที่จะต้องได้รับการพัฒนาต่อยอด ทดสอบ และผ่านบทพิสูจน์อีกมากมาย บางอัลกอริทึม PQC ในปัจจุบันอาจถูกค้นพบจุดอ่อนหรือช่องโหว่ที่ทำให้ไม่มีความมั่นคงปลอดภัยจากการศึกษาเพิ่มเติมในอนาคต เช่น SIKE ที่ได้รับการประเมินหลายปีโดย NIST จนกระทั่งเดือนสิงหาคม พ.ศ. 2565 จึงค้นพบว่ามีปัญหาด้านความมั่นคงปลอดภัย ดังนั้นอัลกอริทึมที่ใช้ในระบบควรที่จะสามารถถูกสับเปลี่ยนทดแทนได้อย่างคล่องตัวและรวดเร็ว

## โพรโตคอลระบบรหัสลับแบบผสม
การเปลี่ยนผ่านระบบรหัสลับไปสู่ยุควอนตัม (Post-Quantum Cryptography - PQC) อาจเริ่มต้นด้วยการใช้โพรโตคอลระบบรหัสลับแบบผสม (PQC-Classical Hybrid Protocols) ระหว่างระบบรหัสลับแบบดั่งเดิมที่เปราะบางต่อการโจมตีจากคอมพิวเตอร์ควอนตัม (Quantum-vulnerable) และแบบใหม่ที่มีความทนทาร (Quantum-resistant) ทั้งสำหรับการสร้างกุญแจรหัสลับร่วมกัน (Key Establishment) และการลงลายมือชื่อดิจิทัล (Digital Signature) 

ระบบรหัสลับแบบผสมสามารถนำมาใช้ เพื่อป้องกันความเสี่ยงจากข้อบกพร่องหรือข้อผิดพลาดในการใช้งานในอัลกอริทึมใดอัลกอริทึมหนึ่ง นอกจากนี้ ระบบรหัสลับแบบผสมยังสามารถนำมาใช้ในกรณี หรือ อุตสาหกรรมที่ยังมีความจำเป็นต้องใช้อัลกอริทึมแบบดั่งเดิมในระหว่างช่วงการเปลี่ยนผ่านนี้

ระบบรหัสลับแบบผสมมีข้อด้อยนั้นคือเพิ่มความซับซ้อนให้กับการใช้งานและสถาปัตยกรรมซอฟต์แวร์ ซึ่งอาจเพิ่มความเสี่ยงด้านความมั่นคงปลอดภัยและเพิ่มต้นทุน ทำให้ระบบรหัสลับแบบผสมนั้นควรใช้เป็นเพียงมาตรการชั่วคราวเท่านั้น ผู้พัฒนาระบบและองค์กรจำเป็นต้องพิจารณาอย่างรอบคอบถึงความปลอดภัย ต้นทุน และความซับซ้อนของระบบรหัสลับแบบผสมในสภาพแวดล้อมการใช้งานจริง

ทั้งนี้ ไม่ว่าระบบรหัสลับแบบผสมจะถูกนำไปใช้งานจริงหรือไม่ อัลกอริทึมระบบรหัสแบบดั่งเดิมและแบบยุคควอนตัม จะถูกใช้งานควบคู่กันในหลายแอปพลิเคชันและระบบระหว่างการเปลี่ยนผ่านไปสู่ยุคควอนตัม ตัวอย่างเช่น โปรโตคอลความปลอดภัยของเครือข่ายหลายตัวรองรับการใช้งานชุดอัลกอริทึมระบบรหัสหลายชุดและอนุญาตให้คู่สื่อสารเจรจาเลือกใช้อัลกอริทึมที่ต้องการในแต่ละเซสชันได้ โดยไม่ถือว่าเป็นระบบรหัสแบบผสม เพราะว่าแต่ละเซสชันใช้อัลกอริทึมระบบรหัสเพียงชุดเดียว

### การสร้างกุญแจรหัสลับร่วมกันแบบผสม
การสร้างกุญแจรหัสลับร่วมกันแบบผสม (Hybrid Key-Establishment) ประกอบไปด้วยองค์ประกอบอย่างน้อยสองส่วน ซึ่งแต่ละองค์ประกอบสร้างกุญแจรหัสลับแยกกัน และ ผลลัพธ์ของกุญแจรหัสลับคือการผสมรวมกุญแจจากองค์ประกอบเหล่านี้  โดยมีคุณสมบัติที่สำคัญ  คือ กุญแจระบบรหัสที่ถูกสร้างขึ้นจะมีความมั่นคงปลอดภัย หากระบบรหัสตัวใดตัวหนึ่งที่เป็นองค์ประกอบยังคงมีความมั่นคงปลอดภัย 
กุญแจรหัสลับที่ถูกสร้างจากระบบรหัสลับสำหรับยยุคควอนตัมตามที่ระบุในมาตรฐาน FIPS 203 สามารถนำมาใช้เป็นองค์ประกอบหนึ่งร่วมกันกับระบบรหัสลับแบบดั่งเดิมได้ ทำให้กุญแจผลลัพธ์มีความปลอดภัยจากการโจมตีด้วยคอมพิวเตอร์ควอนตัม

### การลงลายมือชื่อดิจิทัลแบบผสม 
การลงลายมือชื่อดิจิทัลแบบผสม (Hybrid Digital Signatures) เป็นการลงลายมือชื่อคู่ (dual signatures) ซึ่งประกอบไปด้วยลายมือชื่ออย่างน้อยสองอันลงบนข้อความชุดเดียวกัน โดยการตรวจสอบความถูกต้องของลายมือชื่อผสม ต้องดำเนินการตรวจสอบลายมือชื่อแต่ละส่วนแยกกันทั้งหมด โดยลายมือชื่อแบบผสมสามารถนำมาใช้เพื่อลงนามข้อมูลของผู้ใช้งาน เช่น เอกสาร อีเมล หรือ ใบรับรองอิเล็กทรอนิกส์ 

## มาตรฐาน PQC
ถึงแม้ว่าอัลกอริทึม PQC จะถูกเริ่มพัฒนามาตั้งแต่หลายปีก่อนและได้รับการพัฒนาอย่างต่อเนื่อง จนในปัจจุบันมีอัลกอริทึม PQC จำนวนหนึ่งที่ได้รับความสนใจจากผู้เชี่ยวชาญบางกลุ่มและบางองค์กรแต่อัลกอริทึม PQC เหล่านี้ยังคงอยู่ในช่วงการพัฒนาและยังไม่สมบูรณ์เต็มที่ ยังจำเป็นต้องมีการศึกษาเพิ่มเติมและการทดสอบอย่างเข้มงวดจึงจะเชื่อมั่นได้ว่ามีความมั่นคงปลอดภัยและเหมาะกับการใช้งานในสภาพแวดล้อมจริง

หลายองค์กรด้านมาตรฐานและองค์กรด้านความมั่นคงปลอดภัยทั่วโลกได้มีการศึกษา พัฒนาจัดประกวด และออกมาตรฐานและแนวปฏิบัติการใช้อัลกอริทึม PQC เอกสารฉบับนี้ได้รวบรวมสถานะและมุมมองขององค์กรเหล่านี้ต่ออัลกอริทึม PQC ต่าง ๆ ทั้งนี้ สกมช. ไม่ได้สนับสนุนหรือรับรองการใช้งานอัลกอริทึม PQC ใด ๆ ที่กล่าวถึงในเอกสารฉบับนี้มากกว่าอัลกอริทึม PQC อื่น ๆ ที่ไม่ได้กล่าวถึงเพียงแต่ได้นำเสนอเพื่อเป็นข้อมูลตั้งต้นให้ผู้สนใจสามารถไปศึกษาเพิ่มเติมได้ สกมช. มีจุดยืนที่เป็นกลางต่อการเลือกใช้อัลกอริทึม PQC และแนะนำให้ผู้ใช้งานศึกษาคุณลักษณะการใช้งานและข้อจำกัดของแต่ละอัลกอริทึม PQC อย่างถี่ถ้วน เลือกใช้อัลกอริทึมที่สามารถตอบโจทย์ความต้องการได้และเหมาะสมต่อบริบท และควรทดสอบอัลกอริทึมให้รอบด้านก่อนนำไปใช้งานกับระบบในสภาพแวดล้อมจริง

### ประเทศสหรัฐอเมริกา
สถาบันมาตรฐานและเทคโนโลยีแห่งชาติของสหรัฐอเมริกา (The National Institute of Standards and Technology: NIST) กำลังพัฒนามาตรฐานสำหรับอัลกอริทึมประเภท PQC โดยเริ่มดำเนินการพัฒนามาตรฐานตั้งแต่ปี พ.ศ. 2559 โดยในปัจจุบันได้ดำเนินการคัดเลือกอัลกอริทึมมาแล้วทั้งหมด 3 รอบ ซึ่งในแต่ละรอบนั้นทางหน่วยงาน NIST ได้ประเมินคุณสมบัติของแต่ละอัลกอริทึมที่สมัครเข้ารับการคัดเลือก (Candidate Algorithms) เพื่อเปรียบเทียบความปลอดภัยต่อการโจมตีจากทั้งคอมพิวเตอร์แบบดั้งเดิมและแบบควอนตัม รวมถึงการเปรียบเทียบด้านประสิทธิภาพการใช้งาน และปัจจัยอื่น ๆ โดยประกาศผลการคัดเลือกครั้งล่าสุดในวันที่ 5 กรกฎาคม พ.ศ. 2565 และมีแผนในการออกมาตรฐานฉบับสมบูรณ์ในปี พ.ศ. 2567 อัลกอริทึมที่ได้รับการคัดเลือกในรอบที่ 3 ประกอบด้วยอัลกอริทึมสำหรับการแลกเปลี่ยนกุญแจและการเข้ารหัสลับ คือ CRYSTALS-Kyber และอัลกอริทึมสำหรับการลงลายมือชื่อดิจิทัล ได้แก่ CRYSTALS-Dilithium FALCON และ SPHINCS ซึ่งอัลกอริทึมเหล่านี้ถูกนำไปพัฒนาเป็นมาตรฐาน Federal Information Processing Standards (FIPS) สำหรับการใช้งานโดยหน่วยงานรัฐในประเทศ
สหรัฐอเมริกา ได้แก่ 
- FIPS 203 (CRYSTALS-Kyber)
- FIPS 204 (CRYSTAL-Dilithium)
- FIPS 205 (SPHINCS+)

อีกทั้งกำลังดำเนินการคัดเลือกอัลกอริทึมประเภท PQC เป็น [รอบที่ 4](https://csrc.nist.gov/projects/post-quantum-cryptography/round-4-submissions) โดยมีอัลกอริทึม
เพิ่มเติม ได้แก่ 
- BIKE
- Classic McEliece
- HQC
- SIKE

### ประเทศเยอรมนี
BSI ได้แนะนำอัลกอริทึม PQC ที่ส่งสมัครเข้าประกวดในการคัดเลือกของ NIST แต่ให้น้ำหนักการพิจารณาด้านระดับความมั่นคงปลอดภัยมากกว่าด้านประสิทธิภาพในการทำงาน BSI ยังได้แนะนำการใช้ระบบรหัสแบบดั้งเดิมร่วมกับ PQC แต่ลายมือชื่อดิจิทัลที่พัฒนาจากแฮชสามารถใช้งานโดยลำพังได้ถ้ามีการพัฒนาและนำไปใช้ที่มั่นคงปลอดภัย ในรายงาน [TR 02102-1 (2023.1)](https://www.bsi.bund.de/SharedDocs/Downloads/EN/BSI/Publications/TechGuidelines/TG02102/BSI-TR-02102-1.pdf) BSI ได้แนะนำ FrodoKEM และ Classic McEliece สำหรับการเข้ารหัสลับแบบกุญแจอสมมาตรและการแลกเปลี่ยนกุญแจรหัสลับ
และแนะนำ XMSS และ LMS สำหรับการทำลายมือชื่อดิจิทัล

### ประเทศฝรั่งเศส
สำนักงานความมั่นคงปลอดภัยระบบสารสนเทศแห่งชาติฝรั่งเศส (French National Agency for the Security of Information Systems: ANSSI) แนะนำอัลกอริทึม PQC ที่เข้ารอบสุดท้ายของ NIST โดยใช้พารามิเตอร์ที่ให้ระดับความมั่นคงปลอดภัยสูงที่สุด นอกจากนี้ยังได้แนะนำการใช้ระบบรหัสแบบดั้งเดิมร่วมกับ PQC ในช่วงต้นของการย้ายระบบไปสู่ยุคควอนตัม

### ประเทศจีน
สมาคมวิจัยวิทยาการรหัสลับแห่งชาติจีน (Chinese Association for Cryptologic Research: CACR) สนับสนุนโดย การบริหารระบบรหัสลับแห่งชาติจีน (State Cryptography Administration of China) ได้เปิดรับสมัครการแข่งขันการออกแบบอัลกอริทึมระบบรหัสลับแห่งชาติในปี พ.ศ. 2561 และประกาศผลในปี พ.ศ. 2562 วัตถุประสงค์ในการประกวดครั้งนี้ไม่ได้มุ่งเน้นเพื่อเป็นการพัฒนามาตรฐานระบบรหัสลับ แต่เป็นการซักซ้อมภายในประเทศ มีอัลกอริทึมแบบกุญแจอสมมาตรส่งเข้าประกวด 38 รายการซึ่งถูกออกแบบมาให้ทนทานต่อการโจมตีแบบควอนตัม และมี 11 รายการที่ได้รับรางวัล โดยอัลกอริทึมที่ได้รับรางวัลชนะเลิศ ได้แก่ Aigis สำหรับการเข้ารหัสลับและลายมือชื่อดิจิทัล และ LAC สำหรับการเข้ารหัสลับ

### ประเทศเกาหลีใต้
ศูนย์วิจัยรหัสลับที่ทนทานต่อการโจมตีแบบควอนตัมแห่งประเทศเกาหลี (Korean Quantum Resistant Cryptography Research Center: KpqC Center) ได้จัดการแข่งขันรหัสลับที่ทนทานต่อการโจมตีแบบควอนตัม เพื่อเป็นการยกระดับเทคโนโลยีภายในประเทศด้านรหัสลับที่ทนทานต่อการโจมตีแบบควอนตัมเสริมสร้างศักยภาพการแข่งขัน และสร้างการพัฒนาเทคโนโลยีเชิงรุกโดยการร่วมมือระหว่างภาคอุตสาหกรรมวิชาการ รัฐบาล และสถาบันวิจัย และคัดเลือกอัลกอริทึมรหัสลับสำหรับใช้ภายในประเทศ เริ่มเปิดรับประกวดในช่วงเดือนพฤศจิกายน พ.ศ. 2564 เริ่มพิจารณารอบแรกเดือนธันวาคม พ.ศ. 2565 ซึ่งมีเข้าประกวด 16 รายการ และ [พิจารณารอบที่สองเดือนธันวาคม พ.ศ. 2566](https://www.kpqc.or.kr/competition.html) คัดเลือกเหลือ 4 รายการสำหรับลายเซ็นดิจิทัล และ 4 รายการสำหรับการแลกเปลี่ยนกุญแจรหัสลับ ได้แก่ AIMer, HAETAE, MQ-Sign, NCC-Sign, NTRU+, PALOMA, REDOG, และ SMAUG + TiGER

## มาตรฐานองค์กรระหว่างประเทศ
### ISO
องค์กรระหว่างประเทศว่าด้วยการมาตรฐาน (International Organization for Standardization: ISO) ได้เริ่มดำเนินการพัฒนามาตรฐานด้าน PQC โดยได้จัดตั้งกลุ่มทำงาน ISO/IEC SC 27/WG 2 SD8 ในปี พ.ศ. 2560 มีการดำเนินโครงการ ISO/IEC PWI 19541 และอยู่ระหว่างพัฒนามาตรฐาน ISO/IEC 18033-2:2006/WD Amd 2 โดยมีการพิจารณาเพิ่มอัลกอริทึม PQC ได้แก่ FrodoKEM, NTRU, Classic McEliece และ CRYSTAL-Kyber โดยกฎการโหวตหลักโดยสมาชิก คือ จำนวนอัลกอริทึมควรมีจำนวนน้อยที่สุด โดยให้น้ำหนักกับอัลกอริทึมที่มีลัษณะทางประสิทธิภาพที่แตกต่างกันมากหรือพัฒนาจากหลักการเทคนิคที่แตกต่างกัน และการโหวตเลือกให้ 1 คะแนนต่อ 1 หน่วยงานมาตรฐานของชาติโดยไม่ขึ้นอยู่กับจำนวนผู้แทนเข้าร่วมของแต่ละสมาชิก ให้โหวตเลือกเพื่อประโยชน์ต่อหน่วยงานมาตรฐานของชาติ ปัจจุบันมีสมาชิกเข้าร่วม (Participating Members: P) 58 สมาชิก และสมาชิกสังเกตการณ์ (Observing Members: O) 35 สมาชิก

### IETF
คณะทำงานเฉพาะกิจด้านวิศวกรรมอินเทอร์เน็ต (Internet Engineering Task Force: IETF) ได้มีการจัดตั้งกลุ่มทำงาน [Post-Quantum Use In Protocols (PQUIP) Working Group](https://datatracker.ietf.org/wg/pquip/documents/) เพื่อรองรับวิวัฒนาการของ PQC โดยปรับปรุงโพรโตคอลและเอกสารของ IETF ให้เหมาะสมกับยุคควอนตัม