# สถานการณ์ปัจจุบัน

แต่ละองค์กรมีความเสี่ยง หรือ Risk Profiles ในแง่มุมต่าง ๆ ที่แตกต่างกัน ดังนั้นแต่ละองค์กรอาจต้องเตรียมความพร้อมรับมือกับภัยคุกคามทางควอนตัมด้วยวิธีที่แตกต่างกันไป ทั้งนี้ ศาสตราจารย์ Michele Mosca จากมหาวิทยาลัยวอเตอร์ลู (University of Waterloo) ซึ่งเป็นผู้เชี่ยวชาญทางด้านระบบรหัสลับแบบควอนตัม ได้พัฒนากรอบการทำงานสำหรับการเริ่มต้นประเมินความเสี่ยงขององค์กร เรียกว่า โมเดล Mosca (Mosca Model) ซึ่งประกอบไปด้วย 3 ตัวแปรสำคัญ ได้แก่ ระยะเวลาในการเตรียมความพร้อม (Migration Time) ระยะเวลาที่ต้องเก็บรักษาข้อมูล (Security Shelf Life) และ ระยะเวลาก่อนเกิดภัยคุกคาม (Threat Timeline) {cite:p}`mosca2018cybersecurity`

นอกจากนี้ การประเมินระยะเวลาก่อนเกิดภัยคุกคามมีความสำคัญอย่างยิ่งการประเมินความเสี่ยงของภัยคุกคามจากคอมพิวเตอร์ควอนตัม รวมถึงการวางแผนเพื่อเตรียมความพร้อมขององค์กรหัวข้อนี้จึงแสดงผลการประเมินระยะเวลาก่อนเกิดภัยคุกคามจากผลการศึกษาที่ดำเนินการสำรวจความคิดเห็นจากผู้เชี่ยวชาญด้านควอนตัม อีกทั้ง ให้รายละเอียดปัจจัยที่อาจเร่งระยะเวลาดังกล่าวและแนวทางในการติดตามความก้าวหน้าในการพัฒนาคอมพิวเตอร์ควอนตัม เพื่อการประเมินระยะเวลาใหม่อย่างต่อเนื่อง