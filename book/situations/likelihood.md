# การประเมินและติดตามระยะเวลาก่อนเกิดภัยคุกคาม

## การคาดการณ์ระยะเวลาก่อนเกิดภัยคุกคามโดยผู้เชี่ยวชาญ
บริษัท evolutionQ ได้จัดทำ[รายงานเส้นเวลาภัยคุกคามควอนตัม (Quantum Threat Timeline
Report 2022)](https://www.evolutionq.com/publications/quantum-threat-timeline-2022) ได้สอบถามการคาดการณ์จากผู้เชี่ยวชาญด้านเทคโนโลยีควอนตัมทั้งหมด 40 คน ถึงโอกาสที่
คอมพิวเตอร์ควอนตัมที่สามารถถอดรหัสลับ RSA-2048 ได้ภายในเวลา 24 ชั่วโมงด้วยอัลกอริทึม Shor จะถูก
พัฒนาขึ้นภายในระยะเวลา 5 ถึง 30 ปี ดังแสดงใน {numref}`likelihood` ผู้เชี่ยวชาญมีความเห็นตรงกันว่าคอมพิวเตอร์ควอนตัมจะกลายเป็นภัยคุกคามสำคัญในระยะเวลาที่ไม่นาน โดยผู้เชี่ยวชาญ 20 จาก 40 คน เชื่อว่าคอมพิวเตอร์ควอนตัมมีโอกาสน้อยกว่าร้อยละ 5 ที่จะเป็นภัยคุกคามภายในเวลา 10 ปี ในขณะที่ผู้เชี่ยวชาญ 9 คน เชื่อว่ามีโอกาสมากกว่าร้อยละ 50 ที่จะเป็นภัยคุกคามภายในเวลา 10 ปี

```{figure} ../figures/likelihood.png
---
name: likelihood
---
โอกาสที่คอมพิวเตอร์ควอนตัมจะกลายเป็นภัยคุกคามต่อระบบรหัสลับแบบกุญแจอสมมาตร ภายในปี 2570 ถึง 2595 จากผลสำรวจการคาดการณ์โดยผู้เชี่ยวชาญด้านเทคโนโลยีควอนตัม 40 คน
```

โปรโตคอลระบบรหัสลับที่แตกต่างกันก็อาจจะถูกถอดรหัสลับได้ภายในระยะเวลาที่แตกต่างกัน ตัวอย่างเช่น ที่ระดับความปลอดภัยเทียบเท่ากัน อัลกอริทึมประเภท ECC อาจมีเสี่ยงต่อการถูกถอดรหัสลับมากกว่าอัลกอริทึมประเภท Rivest-Shamir-Adleman (RSA) {cite:p}`roetteler2017quantum`

## ปัจจัยเร่งระยะเวลาก่อนเกิดภัยคุกคาม
ระยะเวลาที่จะเกิดภัยคุกคามจากคอมพิวเตอร์ควอนตัม (ตัวแปร z) อาจเกิดขึ้นรวดเร็วมากกว่า
ที่ผู้เชี่ยวชาญได้คาดการณ์ไว้ โดยอาจมีปัจจัยที่สามารถเร่งระยะเวลาได้ ดังนี้

- การพัฒนาขีดความสามารถของคอมพิวเตอร์ควอนตัมโดยการเพิ่มจำนวนคิวบิต (Qubits) ที่สามารถใช้งานได้ และ ลดอัตราการเกิดข้อผิดพลาด (Error rates) จากการคำนวณ

- การพัฒนาคอมพิวเตอร์ควอนตัมแบบเฉพาะทาง (Purpose-Built Quantum Computers) ที่ถูกออกแบบมาสำหรับใช้ในการประมวลอัลกอริทึมหนึ่ง ๆ โดยเฉพาะซึ่งอาจสามารถพัฒนาได้รวดเร็วกว่าคอมพิวเตอร์ควอนตัมแบบทั่วไป (General-Purpose Quantum Computers)

- การพัฒนาอัลกอริทึมประเภทอัลกอริทึม Shor (Shor’s Algorithm) หรืออัลกอริทึมเชิงควอนตัมอื่น ๆ ให้สามารถทำงานได้อย่างมีประสิทธิภาพมากขึ้น กล่าวคือ สามารถใช้จำนวนคิวบิตที่น้อยลงได้ในการประมวลผล

## แนวทางการติดตามระยะเวลาก่อนเกิดภัยคุกคาม
เพื่อการประเมินระยะเวลาก่อนเกิดภัยคุกคาม (ตัวแปร z) เจ้าหน้าที่ขององค์กรจำเป็นต้องติดตามความก้าวหน้าในการพัฒนาคอมพิวเตอร์ควอนตัมและควรดำเนินการอย่างต่อเนื่อง ทว่าการติดตามนั้นอาจไม่ใช่เรื่องง่าย เพราะนักพัฒนาคอมพิวเตอร์ควอนตัมมักรายงานผลความก้าวหน้าในการพัฒนาโดยใช้หน่วยวัดที่แตกต่างกัน เช่น จำนวนคิวบิตเชิงกายภาพ (Physical Qubits) จำนวนคิวบิตเชิงตรรกะ (Logical Qubits) ปริมาตรควอนตัม (Quantum Volume) ฯลฯ ซึ่งทำให้เกิดความยากลำบากในการเปรียบเทียบผลความก้าวหน้าต่าง ๆ ดังนั้น เจ้าหน้าที่ขององค์กรที่รับผิดชอบการติดตามความก้าวหน้าการพัฒนาคอมพิวเตอร์ควอนตัมต้องตีความผลลัพธ์ของข้อมูลเหล่านี้อย่างระมัดระวังและรอบคอบเพื่อให้เข้าใจความก้าวหน้าได้อย่างถูกต้อง และเป็นประโยชน์ในการบริหารจัดการโครงการและการวางแผนในอนาคตที่เกี่ยวข้องกับเทคโนโลยีควอนตัม

หนึ่งในตัวชี้วัดที่สำคัญคือ “คิวบิตเชิงตรรกะ” ซึ่งถูกพิจารณาว่าเป็นหน่วยพื้นฐานที่ใช้ในการเขียน และอ่านข้อมูลของคอมพิวเตอร์ควอนตัม โดยคิวบิตเชิงตรรกะประกอบไปด้วยคิวบิตเชิงกายภาพหลายตัว ที่มีการทำงานร่วมกันให้เป็นคิวบิตเดียวกันซึ่งมีอัตราความผิดพลาดที่ต่ำกว่าเจ้าหน้าที่ขององค์กรสามารถใช้จำนวนคิวบิตเชิงตรรกะเป็นมาตรวัดในการประเมินความก้าวหน้าในการพัฒนาคอมพิวเตอร์ควอนตัม